༄༅། །འཁྲུལ་ཞིག་ཁྲིད་དཔོན་རིན་པོ་ཆེ་ངག་དབང་པདྨ་ཆོས་ཀྱི་རྒྱལ་པོའི་མཛད་རྣམ་དང་ཞལ་གསུང་ཕྱོགས་སྒྲིག་བཞུགས་སོ། །
ཕྲིན་ལས་རྡོ་རྗེས་རྩོམ་སྒྲིག་ཞུས།
༈ འཁྲུལ་ཞིག་ཁྲིད་དཔོན་རིན་པོ་ཆེ་ངག་དབང་པདྨ་ཆོས་རྒྱལ་གྱི་མཛད་རྣམ་དང་ཞལ་གསུང་ཕྱོགས་སྒྲིག་བཞུགས་སོ། །
སྔོན་ཆད་རྒྱ་ཅན་ཨུ་པ་དེ་ཤ་ཡང༌། །
དབྱིངས་སུ་བཞུད་དོགས་འགའ་རེ་པར་བསྐྲུན་ལ། །
མཁའ་འགྲོ་ཆོས་སྲུང་ཀོ་ལོང་མི་མཛད་པར། །
ཆོས་བཞིན་བསྒྲུབ་ལ་སྟོང་གྲོགས་ཕྲིན་ལས་མཛོད། །
ལྟོས་ཤིག་ལྟོས་ཤིག་རང་གི་སེམས་ལ་ལྟོས། །
སེམས་ཉིད་རྩ་བྲལ་ངོ་བོ་མ་མཐོང་ན། །
ཁ་བཤད་ཚིག་གི་སྦུན་པས་སངས་མི་རྒྱ། །
དེའི་ཕྱིར་སེམས་ཉིད་གཏན་ལ་ཕབ་པ་གཅེས། །
༈ ཁྲིད་དཔོན་རིན་པོ་ཆེ་པདྨ་ཆོས་རྒྱལ་ལ་ན་མོ།
རྗེ་བཙུན་ཆོས་ཀྱི་མགོན་པོ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? ཐར་འདོད་ལ་བྱང་ཆུབ་སྟེར་བའི་ས། །སྐུ་གསུམ་མངོན་གྱུར་གྱི་ཕོ་བྲང་དུ། །ཡོངས་འཛིན་ངག་དབང་བཟང་པོ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? མཐོང་ཐོས་ཀྱི་གཞན་རྒྱུད་གྲོལ་བའི་ས། །དཀར་བརྒྱུད་ཀྱི་རྒྱལ་མཚན་མཐོན་པོའི་རྩེར། །རྒྱལ་དབང་དཔག་བསམ་དབང་པོ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? ཉམས་རྟོགས་ཀྱི་དབྱར་མཚོ་སྤེལ་བའི་ས། །གནས་ངེས་མེད་གྲུབ་པའི་བསྟི་གནས་སུ། །རྗེ་བཙུན་མི་ཕམ་བློ་གྲོས་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? བླ་མེད་ཀྱི་ངེས་གསང་འབྱུང་བའི་ས། །སྐུ་བཞི་བདེ་ཆེན་གྱི་ཕོ་བྲང་དུ། །ཡོངས་འཛིན་ཀུན་དགའ་ལྷུན་གྲུབ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? མཚན་འཛིན་གྱི་སྤྲོས་པ་འཇིག་པའི་ས། །བདེ་ཆེན་ཡེ་ཤེས་ཀྱི་ཕོ་བྲང་དུ། །མི་ཕམ་ཆོས་ཀྱི་དབང་ཕྱུག་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? དགེ་ལེགས་ཀྱི་འདོད་དགུ་འབྱུང་བའི་ས། །མཁའ་ཁྱབ་རྡོ་རྗེའི་གྲོང་ཁྱེར་དུ། །མི་ཕམ་ཡར་འཕེལ་དབང་པོ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? འགྱུར་མེད་ཀྱི་བདེ་ལ་རོལ་པའི་ས། །དག་པ་གཉིས་ལྡན་གྱི་ཕོ་བྲང་དུ། །མཚུངས་མེད་དགེ་ལེགས་བཞད་པ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? བྱིན་རླབས་ཀྱི་བཀའ་བབས་བརྙེས་པའི་ས། །སྐལ་ལྡན་རང་གྲོལ་གྱི་ཕོ་བྲང་དུ། །རྗེ་བཙུན་ཐུགས་ཀྱི་རྡོ་རྗེ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? སྤྲོས་མཚན་གྱི་འཆིངས་ལས་གྲོལ་བའི་ས། །ཡེ་ཤེས་ལྔ་ལྡན་གྱི་གཞལ་ཡས་སུ། །ལྷན་སྐྱེས་བདེ་ཆེན་རྡོ་རྗེ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? སྒྲུབ་བརྒྱུད་ཀྱི་མཆོད་སྡོང་བརྙེས་པའི་ས། །མི་འགྱུར་བདེ་ཆེན་གྱི་ཕོ་བྲང་དུ། །ཁྱབ་བདག་འཇམ་དཔལ་དཔའ་བོ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? གཞན་ཕན་གྱི་སྨོན་ལམ་སྤྱོད་པའི་ས། །གནས་ངེས་མེད་བདེ་བའི་ཞིང་ཁམས་སུ། །རྒྱལ་དབང་ཆོས་ཀྱི་སྣང་བ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? གང་ཤར་ཀུན་བདེ་བར་འཆར་བའི་ས། །རྣམ་དག་བདེ་ཆེན་གྱི་ཕོ་བྲང་དུ། །ཁྱབ་བདག་ཡེ་ཤེས་གྲུབ་པ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? ཐར་འདོད་ཀྱི་འགྲོ་ཀུན་འདྲེན་པའི་ས། །མཁྱེན་བརྩེ་ནུས་ལྡན་གྱི་ཕོ་བྲང་དུ། །མི་ཕམ་བསྟན་པའི་ཉི་མ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? རྒྱལ་ཀུན་གྱི་རྗེས་སུ་འཛིན་པའི་ས། །གནས་དད་གསུམ་འགྱུར་མེད་ཀྱི་ཞིང་ཁམས་སུ། །ངེས་དོན་བསྟན་པའི་ཉི་མ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? བསྐྱེད་རྫོགས་ཀྱི་ཏིང་འཛིན་བརྟན་པའི་ས། །གྲུབ་གཉིས་མངོན་གྱུར་གྱི་ཕོ་བྲང་དུ། །མཐུ་ཆེན་ཆོས་ཀྱི་ཉིན་འབྱེད་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? དོན་གཉིས་ཀྱི་གཏེར་སྒོ་འབྱེད་པའི་ས། །འོད་གསལ་མཁའ་ཁྱབ་ཀྱི་གཞལ་ཡས་སུ། །མི་ཕམ་ཡེ་ཤེས་སྣང་བ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? སྨིན་གྲོལ་གྱི་གྲུ་ཆར་འབེབ་པའི་ས། །གནས་པདྨ་ལུང་གི་གཞལ་ཡས་སུ། །མདོ་ཁམས་བསྟན་པའི་ཉི་མ་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ?
རིས་མེད་ཀྱི་གདུལ་བྱ་སྐྱོང་བའི་ས། །གནས་གར་བཞུགས་རང་སྣང་འོག་མིན་དུ། །གྲུབ་དབང་ཤཱཀྱ་ཤྲཱི་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? སྦས་ཚུལ་གྱི་འགྲོ་དོན་སྐྱོང་བའི་ས། །རྒྱལ་གྱི་ཤྲཱིའི་དགོན་པ་རུ། །གྲུབ་ཐོབ་པདྨ་ཆོས་རྒྱལ་ལ་གསོལ་བ་འདེབས། །སེམས་ཉིད? ལམ་གང་ཤར་ལ? སྣང་སྲིད་སྐུ?
རྫོགས་པའི་སངས་རྒྱས་པདྨ་དཀར། །གསང་བ་ཀུན་བདག་ཆོས་ཀྱི་མགོན། །ཡང་དག་དོན་ལྡན་ལྷ་རྩེ་བས། །བདག་གི་སྙིང་པོའི་དོན་མཐོང་སྩོལ། །གྲུབ་བརྙེས་མི་ཕམ་བློ་གྲོས་མཚན། །སེམས་དཔའ་ཆེན་པོ་ཀལྤེནྡྲ། །ཡོངས་འཛིན་ཀུན་དགའ་ལྷུན་གྲུབ་ཀྱིས། །བདག་གི་སྙིང་པོའི་དོན་མཐོང་སྩོལ། །མཐུ་སྟོབས་གཏེར་མངའ་ཆོས་ཀྱི་དབང༌། །ཀུན་གཟིགས་དགེ་ལེགས་བཞད་པའི་དཔལ། །ཡོངས་རྫོགས་བསྟན་འཛིན་ཐུགས་རྡོ་རྗེས། །བདག་གི་སྙིང་པོའི་དོན་མཐོང་སྩོལ། །རྡོ་རྗེ་འཛིན་དངོས་ཆོས་ཀྱི་རྒྱལ། །ཡེ་ཤེས་སྐུ་ཅན་བདེ་ཆེན་ཞབས། །མཚུངས་མེད་བླ་མ་དམ་པ་ཡི། །བདག་གི་སྙིང་པོའི་དོན་མཐོང་སྩོལ། །འཁོར་ལོ་སྡོམ་པ་འཇམ་དཔལ་ཞབས། །སྙིང་པོའི་བསྟན་འཛིན་ཆོས་ཀྱི་སྣང༌། །འཇམ་དཔལ་ཡེ་ཤེས་གྲུབ་པ་ཡིས། །བདག་གི་སྙིང་པོའི་དོན་མཐོང་སྩོལ། །བསྟན་པའི་ཉི་མ་འཇིགས་མེད་དབང༌། །
༄༅། །འཁྲུལ་ཞིག་རིན་པོ་ཆེ་ནས་གནས་ཙ་རིའི་ཉེ་འདབས་འབྲི་ནང་ཀ་བྲག་མཚོ་རྒྱལ་གཟིམས་ཕུག་ནས་བསྩལ་བའི་ཞལ་གདམས་བྱིན་ཅན་བཞུགས་སོ། །
༄། །རིགས་རྣམ་ཀུན་གྱི་ཁྱབ་བདག་རྡོ་རྗེ་འཆང༌། །དམིགས་མེད་སྙིང་རྗེའི་རང་རྩལ་སྒྱུ་འཕྲུལ་ནི། །བདག་སོགས་གདུལ་བྱ་འདུལ་བའི་བྱེད་པ་པོ། །རིགས་འཛིན་ཤཱཀྱ་ཤྲཱིས་བྱིན་གྱིས་རློབས། །
དེ་ཡང་སྒྲུབ་པའི་བསྟི་གནས་ཆེན་པོ་ལ་སྟོད་རྒྱལ་གྱི་ཤྲཱི་ནེའུ་སྟེང་ནས་ཀོ་ཐང་མཆོག་སྤྲུལ་རིན་པོ་ཆེ་ལོ་གསུམ་བཅད་བཞུགས་ཐུགས་དམ་ཉམས་བཞེས་བརྩོན་པ་ལྷུར་ལེན་ངང་ནས་ནང་མའི་གནས་ཚུལ་དང༌། ཉམས་རྟོགས་འཁྲུངས་ཚུལ་སོགས་ཕྱག་བྲིས་རྟེན་ལྡན་ཉམས་མེད་སོན་པ་ཡིད་སྤྲོ་བཅས། སྐུ་ཉིད་ཀྱི་ཉམས་ལེན་ཐད་མཉམ་བཞག་སྐབས་གནས་ཆ་ཆེར་སོང་བ་དང༌། སྤྱོད་ལམ་སྐབས་འགྱུ་འཕྲོ་གང་ཤར་ཐོག་ཉམས་ལེན་དྲན་པ་སླེབས་ཤིང་འཇུར་དྲན་མ་དགོས་པར་གུ་ཡངས་ཆེར་སོང་བ་ལས་གཞན་མ་བྱུང་གསུང་ཀྱང་དགའ་མོ་རེད། དེ་ནས་ཉམས་ལེན་གསལ་འདེབས་རྒྱས་པ་ནི་ཁྲིད་དཔེ་ལ་གཟིགས་པ་ལས་ལྷག་པ་བདག་འདྲས་ཞུ་རྒྱུ་ཅི་ཡོད། འོན་ཀྱང་གནས་པ་གཙོ་བོར་སྟོན་པ་ནི་དང་པོ་ཞི་གནས་སྐྱོང་དུས་ཡིན། ཞི་ལྷག་ཟུང་འཇུག་དངོས་གཞི་ཉམས་སུ་བླངས་སྐབས་ནི། གནས་པ་གཅིག་པུ་ཁོ་ནར་ཆེད་འཛིན་མི་བྱེད་པར། གནས་འགྱུ་བདེ་སྡུག་བཟང་ངན་གང་ཤར་ཐམས་ཅད་ལ་དྲན་རིག་གིས་ངོས་ཟིན་པར་ཐམས་ཅད་སྒོམ་མཉམ་བཞག་ཡིན་ནོ། །རང་ངོ་མ་ཤེས་ན་གནས་ཀྱང་ཉམས་ཙམ་དང༌། འགྱུ་བ་ནི་རྣམ་རྟོག་འཁྲུལ་བ་ལས་མ་འདས་ཤིང་ཐ་མལ་བ་དང་ཁྱད་མེད། དེ་ཡང་གནས་ན་གནས་པ་དེ་དང༌། འགྱུ་ན་འགྱུ་བ་དེ་ལ་བལྟ་དགོས་པ་འདྲ་བའམ། དམིགས་པའི་འཛིན་སྟངས་སམ་གཏད་སོ་ལྟ་བུ་བྱེད་དགོས་པའང་ལས་དང་པོ་པར་འོང་ཞིང་སྒོམ་དུའང་འདོད་ལ། གཞན་ནི་བལྟ་བྱ་ལྟ་བྱེད་གཉིས་འཛིན་གྱི་དྲི་མ་དག་ནས་ལྟ་མཁན་ནམ་ངོ་ཤེས་མཁན་ཁོ་རང་ཡུལ་མེད་དུ་མཐའ་བྲལ་སེམས་ཉིད་ཕྱག་རྒྱ་ཆེན་པོར་རྟོགས་དགོས་སོ། །
མདོར་བསྡུས་ན། སེམས་གནས་ན་དགའ་བ། འགྱུ་ན་སྡུག་པ། སྒོམ་འོང་དུ་རེ་བ། མི་འོང་དོགས་པ། བདེ་སྡུག་བཟང་ངན་སྤང་བླང་དགག་སྒྲུབ་བརྟག་དཔྱད་བསམ་གཞིག་གཉེན་པོས་བཅོས་བསླད་སོགས་གང་ཡང་མི་བྱེད། ཚོགས་དྲུག་ཡུལ་སྣང་ཡང་མ་འགགས་པར་བཀྲ་ལམ་མེ་བ་དེར་འཛིན་མེད་པར། སེམས་རང་ལུགས་རང་བབས་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་བསམ་བརྗོད་ལས་འདས་ཤིང༌། ངོས་བཟུང་མེད་པ་གསལ་རིག་རྗེན་པ་དེ་ག་བཟོ་མེད་རང་སོ་ཟིན་ཙམ་རྩོལ་མེད་ཡང་དག་གི་དྲན་པ་རྒྱུན་སྐྱོངས། དེ་ལས་རྣམ་རྟོག་བཟང་ངན་གང་ཤར་ཡང་ཤར་བའི་ཡུལ་རྣམ་རྟོག་ལ་མི་བལྟ་བར། ཤར་མཁན་ནམ་ལྟ་མཁན་ནམ་ངོ་ཤེས་མཁན་གྱི་དྲན་རིག་ཁོ་རང་གི་རང་ངོར་བལྟར་མེད་ཚུལ་གྱིས་བལྟས་པས། བལྟ་བྱའི་རྣམ་རྟོག་དང་ལྟ་མཁན་གཉིས་སོ་སོ་ཐ་དད་ལྟ་བུ་མ་ཡིན་པར་ཆུ་དང་རླབས་ལྟར་གཤིས་གདངས་གཉིས་སུ་མེད་པར་གསལ་སྟོང་ཧྲིག་གེ། རྗེན་ལྷང་ངེ༌། ངོས་གཟུང་དང་བྲལ་བར་མཐོང་མེད་ཚུལ་གྱིས་མཐོང་བ་ནི། རྣམ་རྟོག་ཆོས་སྐུའམ། རྣམ་རྟོག་ལྷན་སྐྱེས་ཞེས་པ་དེའོ། །དེ་བཞིན་མིག་གི་ཡུལ་དུ་གཟུགས། རྣ་བའི་ཡུལ་དུ་སྒྲ་སོགས་ཚོགས་དྲུག་གི་ཡུལ་སྣང་གང་ཤར་ཡང༌། ཤར་བའི་ཡུལ་གཟུགས་སྒྲ་སོགས་ལ་ཕར་བརྟག་དཔྱད་བསམ་གཞིག་གང་ཡང་མི་བྱེད་པར། གཟུགས་མཐོང་མཁན་ནམ། སྒྲ་ཐོས་མཁན་གྱི་དྲན་རིག་རྗེན་སིང་ངེ་བ་དེ་ངོས་ཟིན་ན། ཡུལ་དང་ཡུལ་ཅན་གཉིས་སུ་འཛིན་པའི་གཟུང་འཛིན་གློ་བུར་གྱི་སྤྲིན་ཚོགས་རང་སར་དེངས་ཤིང༌། གདོད་མའི་གནས་ལུགས་ཐ་མལ་གྱི་ཤེས་པ་སྐྱེ་འགག་གནས་བྲལ་མཁའ་ཀློང་ཡངས་པའི་ངང་ལ་རང་བཞིན་ཡོངས་ཤེས་ཉི་མ་རང་གསལ་དུ་ཤར་བས། སྒྲིབ་གཉིས་ཀྱི་མུན་པ་སངས་ཏེ་མཁྱེན་གཉིས་ཀྱི་སྣང་བ་རྒྱས་པར་གདོན་མི་ཟའོ། །
སླར་ཡང་གལ་པོ་ཆེ་ལ་ལན་གསུམ་ཞེས་པ་དོན་ཧྲིལ་གྱིས་དྲིལ་ན། དུས་རྣམས་ཀུན་འགྲོ་འདུག་ཟ་ཉལ་ལྷ་སྒོམ་སྔགས་བཟླས། རྩ་རླུང་འཕྲུལ་འཁོར། ཕྱག་བསྐོར་ཁ་འདོན། བྱ་བ་གླེང་མོ་སོགས་ཅི་བྱེད་པའི་སྐབས་ཐམས་ཅད་དུ་དྲན་རིག་མ་ཡེངས་པའི་རྒྱུན་སྐྱོང་བ་གཅིག་པུར་ཁོ་ནར་འབད་བརྩོན་ཧུར་བསྐྱེད་མཛད་ན། གཞན་རྣལ་འབྱོར་བཞི་གསུམ་བཅུ་གཉིས་ཀྱི་དབྱེ་བ་དང༌། གཞི་ལམ་འབྲས་བུ་གསུམ། ལྟ་སྒོམ་སྤྱོད་གསུམ་དང༌། ས་ལམ་གྱི་རིམ་པ་སོགས་མ་ཤེས་ཀྱང་རིག་པ་རང་ངོ་ཤེས་ཤིང་རང་སོ་ཚུགས་པ་ལ་རིམ་གྱིས་གོམས་ཤིང་བརྟན་པ་ཐོབ་སྟེ། རྟོགས་པ་གཅིག་གིས་ས་ལམ་མ་ལུས་བགྲོད་ཅེས་པ་ལྟར་འོང་བ་ལགས་སོ། །དེ་ཡང་གོ་ཡུལ་ཙམ་དང༌། སེམས་ངོ་ཤེས་པ་ཙམ་གྱིས་མི་ཆོག་པར་བརྟན་པ་ཐོབ་དགོས། བརྟན་པ་ཐོབ་པ་ལ་ཉམས་སུ་བླང་བ་གལ་ཆེ། རྗེ་བཙུན་ཆེན་པོས་ཀྱང༌། དྭགས་པོ་རིན་པོ་ཆེར་དབང་ཁྲིད་གདམས་པ་ཡོངས་སུ་རྫོགས་པར་གནང་ནས་མཐར་སྐྱེལ་མ་མཛད་དུས། ད་ངའི་གདམས་ངག་ཟབ་མོ་རང་གཅིག་ཡོད་དེ་སྟེར་བ་ཕངས་པར་འདུག་སོང་གསུངས། སླར་བོས་ཏེ་དྲུང་དུ་སླེབས་པ་དང༌། གདམས་ངག་ཕངས་རུང་བུ་ཁྱོད་ལ་མི་སྟེར་ན་སུ་ལ་སྟེར། ཁྱོད་ཀྱིས་ཆུད་མ་གསན་ཅིག །མན་ངག་ལ་སྒོམ་པ་ལས་ཟབ་པ་མེད། ངས་ཀྱང་འཕོངས་འདི་བཞིན་སོང་སོང་བསྒོམས་པས་ཡོན་ཏན་རྒྱུད་ལ་སྐྱེས་པ་ཡིན། ཁྱོད་རང་ཡང་སྙིང་རུས་སྐྱེད་ལ་སྒོམས་ཤིག་གསུངས་པ་ཐུགས་ཀྱི་དཀྱིལ་དུ་ཅི་ནས་མ་བརྗེད་པར་བཞག་སྟེ། ཕྱི་མཚམས་རི་ཁྲོད། ནང་མཚམས་སྤྱིལ་བུ། གསང་མཚམས་བཞུགས་གདན། དེ་ཁོ་ན་ཉིད་རིག་པ་སྐད་ཅིག་མའི་སྟེང་དུ་སྤང་ལ་རྟོད་ཕུར་བཏབ་པ་བཞིན་རང་བབས་རྣམ་གསུམ་ལས་མི་གཡོ་བར་སྒོམ་ལ་ཉིན་མཚན་མེད་པར་བརྩོན་པ་ལྷུར་ལེན་པ་ནི། གདམས་ངག་ཐམས་ཅད་ཀྱི་ཟབ་པའི་ཡང་ཟབ་ཨུ་པ་དེ་ཤའོ། །
ཉམས་སུ་མ་བླངས་མ་བསྒོམས་ན། རིག་པའི་གནས་མཐའ་དག་དང་གཞུང་ལུགས་ཐམས་ཅད་ལ་མཁས་ཤིང༌། གྲུབ་མཐའ་རིས་མེད་ཀྱི་སྨིན་གྲོལ་གདམས་ངག་ཡོད་དོ་ཅོག་ཐོབ་ཅིང་ལག་ལེན་ཤེས་ཀྱང་བྱང་ཆུབ་ཐོབ་རྒྱུ་ཕར་བཞག་སྟེ། ཉོན་མོངས་ཁ་བྲི་ཙམ་ཡང་ཤིན་ཏུ་དཀའོ། །དེས་ན་ཀུན་ཤེས་གཅིག་སྡུག་འཆི་ཁར་འགྱོད་པ་དེ་སྐྱུར་ལ། གཅིག་ཤེས་ཀུན་གྲོལ་ཚེ་གཅིག་ལ་སངས་རྒྱས་འགྲུབ་པའི་མྱུར་ལམ་ཕྱག་རྫོགས་ཟུང་འབྲེལ་གྱི་གདམས་པའི་གནད་ཟབ་མོ་ཚིག་རྒྱའི་མདོ་འགག་ལྟ་བུ་ཡིན་པས་དགོངས་ཆུབ་འཚལ། ཡིན་མིན་སོ་སོའི་ཉམས་མྱོང་དང་བསྟུན་ན་གསལ་ལོ། །དེ་ལས་ལྷག་པའི་ཞལ་གདམས་བསླབ་བྱ། གེགས་སེལ་བོགས་འདོན། དོགས་གཅོད་སོགས་དངོས་སུ་མཇལ་ཀྱང་ཞུ་རྒྱུ་མེད་པས་དགོངས་དབྱིངས་སུ་བསྟི་བ་ཞུ།
རང་ཉམས་མེད་པར་འོན་པས་དུང་འབུད་བཞིན། །གྱུར་ཀྱང་གཞན་གྱི་རྣ་བར་ཕན་སེམས་ཀྱིས། །ཙ་རིའི་ཉེ་འདབས་བྱར་ཕུའི་ནགས་དགོན་ནས། །བླུན་སྒོམ་ཝ་གིནྡྲ་ཡིས་བྲིས་ཏེ་ཕུལ།། །།
༄༅། །ཕྱག་ཆེན་སྔོན་དངོས་ཀྱི་ཞལ་གདམས་ཚིགས་བཅད་བཞུགས་སོ། །
༈ དལ་དང་འབྱོར་བའི་ལུས་རྟེན་ཡིད་བཞིན་ནོར། །བསྐལ་བརྒྱར་རྙེད་དཀའ་རྙེད་པའི་ལུས་རྟེན་འདི། །དོན་མེད་རྣམ་གཡེང་སྟོང་ཟད་ཟད་ཕངས་ཀྱིས། །དོན་ཆེན་ཐར་པ་སྒྲུབ་པ་འདུན་མའི་རྩེ། ་་་་་་་་་་་་་་བྱེད་ན། །གློག་གི་གར་མཁན་ལྟ་བུའི་ཚེ་སྲོག་འདི། །གཡོ་བའི་རང་བཞིན་ཅན་ལ་སུ་མི་འཇིགས། །འཁོར་བའི་བདེ་འབྱོར་སྲིན་མོ་གདུག་པའི་གླིང༌། །ལོ་གོལ་མགྲོན་པོ་འཁྱམས་པའི་འགྲོ་འདི་དག །སྡུག་བསྔལ་གསུམ་གྱི་མཆེ་བའི་ཕྲག་ན་གནས། །ད་དུང་མི་འཇིགས་སྐྱབས་འདི་སུ་ཡིས་བྱིན། །དཀར་དང་དཀར་མིན་ལས་ཀྱི་ས་བོན་ལས། །བདེ་དང་གཅིག་ཤོས་མྱུ་གུ་སྐྱེ་བའི་ཚུལ། །བདེན་གསུང་རྒྱལ་བའི་སྟོང་དང་རྟེན་འབྱུང་ཆོས། །བསླུ་བ་མེད་ལ་སུ་ཞིག་ཡིད་མི་ཆེས། །དེ་ཕྱིར་བདེ་སྡུག་རྩ་བ་མ་རིག་ནད། །དྲུང་ནས་འབྱིན་པའི་སྨན་མཆོག་དམ་པའི་ཆོས། །སྙིང་ནས་འབད་པས་ཉམས་སུ་མ་བླངས་ན། །སྡུག་བསྔལ་ནད་ལས་ཐར་པའི་གོ་སྐབས་ཅི། །འདྲིས་དང་འཁོན་མེད་འདུ་འཛི་རྣམ་གཡེང་མེད། །དྲང་སྲོང་རྣམས་ཀྱིས་ལན་བརྒྱར་བསྔགས་པའི་ཡུལ། །དབེན་པའི་རི་ཁྲོད་འགྲིམ་པའི་གང་ཟག་གི། །བདེ་སྐྱིད་འཆི་མེད་དགའ་ཚལ་ལའང་མེད། །མི་རྟག་འཆི་དྲན་ངེས་འབྱུང་སྐྱོ་ཤས་སྐྱེ། །དད་དང་སྙིང་རྗེ་དག་སྣང་མོས་གུས་འཕེལ། །འདིར་སྣང་ཞེན་ལོག་ཉམས་རྟོགས་ཡོན་ཏན་སྐྱེ། །དབེན་པར་གནས་པའི་ཡོན་ཏན་བསམ་མི་ཁྱབ། །དེ་ཡང་རང་སེམས་དབེན་པ་མ་བསྟེན་ན། །ཕྱི་རོལ་གནས་ཡུལ་དབེན་ཙམ་མི་ཕན་པས། །རྣམ་རྟོག་འཕྲོ་རྒོད་དབང་དུ་མི་ཤོར་བར། །དྲན་ཤེས་མ་ཡེངས་ཆུ་བོའི་རྒྱུན་བཞིན་སྟེན། །བསྐྱེད་རྫོགས་ལམ་གྱི་རིམ་པ་ཇི་སྙེད་ཀྱང༌། །མ་ཡེངས་རྒྱུན་གྱི་དྲན་པ་མ་བསྟེན་ན། །ཉམས་མྱོང་ལམ་རྟགས་ཡོན་ཏན་མི་སྐྱེ་བས། །རྟག་ཏུ་ཡེངས་མེད་བརྩོན་པ་སྒྲུབ་པ་གནད། །ཁྱད་པར་ངེས་དོན་ཕྱག་རྒྱ་ཆེན་པོའི་གནད། །མ་ཡེངས་མི་སྒོམ་རང་བབས་མ་ཤེས་ན། །བཅོས་མའི་རང་བཟོས་སེམས་ཉིད་དོན་མི་རྟོགས། །ཐ་མལ་གཉུག་མའི་ཤེས་པ་རྗེན་པ་སྐྱོངས། །འདི་འབད་ལྷག་བསམ་འཛིན་མའི་ལྟོ་བ་ལས། །ཚོགས་གཉིས་ཡོངས་འདུའི་ལྗོན་པ་ཁོ་ལག་རྫོགས། །ཕན་བདེའི་འདོད་དགུ་འཇོ་བའི་འབྲས་བཟང་ལ། །འགྲོ་ཀུན་རྟག་ཏུ་སྤྱོད་པའི་རྒྱུར་གྱུར་ཅིག །བན་རྒན་པད་ཆོས་པས་བྲིས་པ་ཛ་ཡན་ཏུ། །
༄༅། ཕྱག་ཆེན་ངོ་སྤྲོད་ཕྱག་སྟར་མའི་ཞལ་བཤུས་བཞུགས་སོ།།
༈ འོ་ཁྱོད་ཀྱིས་སེམས་མ་བཅོས་པར་རང་ལུགས་སུ་བཞག་པའི་དུས་ན། རྣམ་རྟོག་རང་སར་ཞི་ནས་ལྷན་ནེར་གནས་པ་ཞིག་མི་འདུག་གམ། དེ་ལ་ཞི་གནས་བྱ་བ་ཡིན། སེམས་ཀྱི་ངོ་བོ་མིན་ནོ། །དེང་སང་སྒོམ་ཉམས་སུ་ལེན་པ་སྐད་ཕལ་ཆེར་དེ་ལ་སྒོམ་དུ་བྱེད། རང་ཡང་རློམ། གཞན་ལ་ཡང་དེ་བསྟན་པ་མང་སྟེ། དེ་སྒོམ་དུ་ཅུང་མི་བཏུབ་པ་ཡིན། དེ་མེད་ཐབས་ཀྱང་མེད་པ་ཡིན་ནོ། །ཁྱོད་རང་སེམས་གནས་མཁན་གྱི་ངོ་བོ་རང་ལ་ལྟོས་དང༌། དེའི་ངང་ལ་རྨུགས་པའམ། ལུང་མ་བསྟན་ནམ། བཏང་སྙོམས་སུ་མ་ལུས་པར་སེམས་ཀྱི་ངོ་བོ་འདི་འདྲ་ཞིག་འདུག་བྱ་རྒྱུའམ། ངག་ཏུ་བརྗོད་རྒྱུའམ། ཡིད་ཀྱིས་བསམ་རྒྱུའམ། ཚིག་ཏུ་བརྗོད་རྒྱུའི་ངོས་བཟུང་མེད་ལ། ངོས་བཟུང་མེད་བཞིན་དུ་གསལ་ལ་མ་འགགས་པའི་ཤེས་པ་སེང་ངེ༌། ཡེར་རེ། རྗེན་ནེ། ལྷང་ངེ་བ་དེ། མ་མཐོང་བའི་མཐོང་རྒྱུ། མ་མྱོང་བའི་མྱང་རྒྱུ། ཕར་འདོར་དུ་མི་བཏུབ་པའི་གསལ་ལ་ངོས་བཟུང་མེད་པ་ཞིག་མི་འདུག་གམ། འདི་ལ་ལྷག་མཐོང་ཟེར་བ་ཡིན། འདི་ཚིག་ལ་སྔ་ཕྱི་བྱུང་ཡང༌། དོན་ལ་ཐ་དད་མེད་པར་སྒོམ་སྐད་ཅིག་མའི་ཐོག་ནས་ཚང་བ་དེ་ལ་སྒོམ་སྐྱོན་མེད་སྐྱེས་པ་ཟེར་བ་ཡིན། སེམས་ཀྱི་ངོ་བོ་དེ་ཉིད་ལ་བལྟས་ཙམ་ན། དབྱིབས་ཁ་དོག་དངོས་པོའི་མཚན་མ་ཅིའི་ངོ་བོར་མ་གྲུབ་པའི་ཅི་ཡང་མེད་པའི་སྟོང་ལྷང་ངེ་བ་ཞིག་མི་འདུག་གམ། འདི་ལ་ངོ་བོ་སྟོང་པའི་ཡེ་ཤེས་ཞེས་བྱ་བ་ཡིན་ནོ། །སྟོང་པ་དེའི་གདངས་མ་འགགས་པར་སལ་ལེ་བ་རང་བཞིན་གྱིས་གསལ་ལ་མ་འགགས་པ་ཞིག་མི་འདུག་གམ། འདི་ལ་རང་བཞིན་གསལ་བའི་ཡེ་ཤེས་བྱའོ། །སེམས་ཀྱི་ངོ་བོ་སྟོང་པ་ཅི་ཡང་མ་གྲུབ་པ་དང་རྩལ་མ་འགགས་པར་སྣ་ཚོགས་སུ་འཆར་བ་འདི་གཉིས་ཚིག་ཙམ་ལས་དོན་ལ་གཉིས་སུ་མེད་པའི་རིག་པ་ཧྲིག་གེ་བ་འདི་ལ། ཐུགས་རྗེ་ཀུན་ཁྱབ་ཀྱི་ཡེ་ཤེས་བྱ་བ་ཡིན་ནོ། །བསམ་པར་བྱེད་པའི་མཁན་པོ་ཡང་འདི་ཡིན་པས་སེམས་ཞེས་མིང་དུ་བཏགས་པ་ཡིན། མི་དྲན་དགུ་དྲན་གྱི་མཁན་པོ་ཡང་འདི་ཡིན་པས་དྲན་པ་ཞེས་མིང་དུ་བཏགས་པ་ཡིན། བྱེ་བྲག་ཐམས་ཅད་ཤ་མོང་གི་སུལ་བཞིན་འབྱེད་པར་བྱེད་པའི་མཁན་པོ་ཡང་འདི་ཡིན་པས། སོ་སོར་རྟོག་པའི་ཤེས་རབ་ཅེས་མིང་དུ་བཏགས་པ་ཡིན། རིག་པ་སྐད་ཅིག་མ་འདི་ལ་དབྱིབས་ཁ་དོག་ཅི་ཡང་མ་གྲུབ་པས་རྟག་པའི་མཐའ་དང་བྲལ། མེད་བཞིན་དུ་གསལ་སེང་ངེ་འདུག་པས་ཆད་པའི་མཐའ་དང་བྲལ། དེ་ཡང་དུས་འདི་ཙམ་ནས་བྱུང༌། རྒྱུ་རྐྱེན་འདི་ལས་བྱུང་བྱ་བ་མེད་པས་སྐྱེ་བའི་མཐའ་དང་བྲལ། དུས་འདི་ཙམ་ན་སེམས་ཤི་བའམ་འགགས་བྱ་བ་མེད་པས་འགགས་པའི་མཐའ་དང་བྲལ། མེད་བཞིན་དུ་འགག་མེད་ཀྱི་རྩལ་ཅི་ཡང་འཆར་བས་གཅིག་གི་མཐའ་དང་བྲལ། སྣ་ཚོགས་སུ་སྣང་ཡང་རང་བཞིན་མེད་པར་གྲོལ་བས་དུ་མའི་མཐའ་དང་བྲལ། དེས་ན་མཐའ་བྲལ་དབུ་མའི་ལྟ་བ་ཞེས་བྱ་བ་ཡིན་ནོ། །གོ་མཁན་མྱོང་མཁན་ལྟ་མཁན་སྒོམ་མཁན་སྤྱོད་མཁན་སྐད་ཅིག་མ་ཁོ་རང་གིས་ཁོ་རང་ཡུལ་མེད་དུ་རང་ངོ་ཤེས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་ཡིན་ནོ། །ཚོགས་དྲུག་སྣང་བ་གང་ཤར་ལ་ཡིད་བྱེད་ཀྱིས་སྤང་བླང་དགག་སྒྲུབ་བཟོ་བཅོས་མི་དགོས་པར། སྐད་ཅིག་སོ་མ་རང་གྲོལ་ཤེས་པས་ཕྱག་རྒྱ་ཆེན་པོ་ཞེས་བྱ་བ་ཡིན་ནོ། །རང་གི་སེམས་སུ་སྣང་སྲིད་འཁོར་འདས་ཀྱི་རྣམ་པ་མ་འདྲེས་པ་གང་འཆར་ཡང་འཆར་དུས་ཉིད་ལ་རིག་པ་སྐད་ཅིག་མའི་ངོ་བོར་ཡོངས་སུ་རྫོགས་པས། རྫོགས་པ་ཆེན་པོ་ཞེས་བྱ་བ་ཡིན་ནོ། །རྣམ་རྟོག་བག་ཆགས་སེམས་སེམས་བྱུང་དྲི་མ་ཐམས་ཅད་འགོག་པའམ། སངས་པའམ། དག་ཅིང་རིག་པ་ཡེ་ཤེས་དྲ་བ་ཀ་དག་ཆོས་སྐུར་རྟོགས་པས་གཞི་ཐོག་ཁྲེགས་ཆོད་ཀྱི་དགོངས་པ་ཟེར་བ་ཡིན་ནོ། །སྐད་ཅིག་མའི་ངོ་བོའི་ཐད་ནས་མ་རིག་པ་ཞེས་བྱ་བའི་མིང་མེད་པས་ལྷན་ཅིག་སྐྱེས་པའི་ཡེ་ཤེས། ཆོས་ཉིད་ཡོངས་གྲུབ། དེ་བཞིན་ཉིད། དོན་དམ་པ། བདེ་གཤེགས་སྙིང་པོ། ཁམས་རང་བཞིན་རྣམ་དག །མཐའ་བྲལ། ཟུང་འཇུག །བློ་འདས། ཐིག་ལེ་ཉག་གཅིག །དབྱིངས། ཡེ་ཤེས། སྟོང་པ་ཉིད། ཞི་བྱེད། དོན་དམ། གསང་སྔགས། རིག་པ་རྩལ་དབང༌། རང་བྱུང་ཡེ་ཤེས། ཀ་དག་ལ་སོགས་པའི་མིང་དུ་མར་འདོགས་པ་ཡིན་ནོ། །
དེ་ལྟར་སེམས་སྤྲོས་པ་དང་བྲལ་བ་ཆོས་སྐུ། གསལ་ལ་འཛིན་པ་མེད་པ་ལོངས་སྐུ། སྣ་ཚོགས་འཆར་གཞི་མ་འགགས་པ་སྤྲུལ་པའི་སྐུ་སྟེ། ངོ་བོ་རང་བཞིན་ཐུགས་རྗེ་གསུམ་དབྱེར་མེད་པའོ། །དེས་ན་རང་སེམས་སྐད་ཅིག་མ་རང་ངོ་ཤེས་པས་འཁོར་འདས་ཀྱིས་བསྡུས་པའི་ཆོས་ཐམས་ཅད་ཁོང་དུ་ཆུད་དེ། ཇི་སྐད་དུ། མཚན་བརྗོད་ལས། ཤེས་རབ་ཆེན་པོས་སྐད་ཅིག་ལ། །ཆོས་ཀུན་ཁོང་དུ་ཆུད་པ་འཆང༌། །ཞེས་གསུངས་སོ། །
ཞེས་པ་འདིའང་སྐྱབས་རྗེ་ཁྲིད་དཔོན་རིན་པོ་ཆེས་ཀོང་རྩ་ཨ་ནེ་ངག་དབང་ལགས་སུ་གནང་བ་ལས་ཞལ་བཤུས་བགྱིས་པའོ། །
༄༅། །ཕྱག་ཆེན་སྔོན་འགྲོའི་ངག་འདོན་དང༌། ས་བཅད་རྩ་ཚིག་སོགས་བཞུགས་སོ། །
༄༅། །ཇི་ལྟའི་གནས་ལུགས་ཇི་བཞིན་མངོན་གྱུར་ནས། །ཇི་སྙེད་མཁྱེན་པས་གང་ལ་གང་འདུལ་མཁན། །སྐྱབས་གནས་ཀུན་འདུས་མཚན་ལྡན་བླ་མ་ལ༑ །སྒོ་གསུམ་རབ་གུས་དང་བས་ཕྱག་འཚལ་ལོ། །འཁོར་བའི་ཁྲི་མུན་མེ་འོབ་ལྟ་བུ་ལ། །ངེས་འབྱུང་སྐྱོ་ཤས་དྲག་པོས་ཞེན་ལོག་སྟེ། །དད་བརྩོན་ཤེས་རབ་སྙིང་རུས་མཐར་འདོན་གྱིས། །ཚེ་གཅིག་སངས་རྒྱས་འགྲུབ་པར་བྱིན་གྱིས་རློབ། །འདིར་ཐར་པ་དོན་གཉེར་གྱི་གང་ཟག་ཐོ་རངས་ནམ་སྔ་བར་ལངས་ནས་འཁོར་བ་ལ་ངེས་འབྱུང་སྐྱོ་ཤས་ཀྱི་སྒོ་ནས། ཀུན་སློང་བྱང་ཆུབ་མཆོག་ཏུ་སེམས་བསྐྱེད་པ་ནི།
༈ མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ། རྣམ་པ་ཐམས་ཅད་མཁྱེན་པ་ཟུང་འཇུག་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་ལ་འགོད་པར་བྱ། དེའི་ཆེད་དུ་ངེས་དོན་ཕྱག་རྒྱ་ཆེན་པོའི་སྒོམ་རིམ་གྱི་ཆོས་ཟབ་མོ་ཉམས་སུ་ལེན་པར་བགྱིའོ། །དེ་ནས་མཁས་གྲུབ་ཁྱུང་པོ་རྣལ་འབྱོར་གྱི་གདམས་ངག་ལས་བྱུང་བའི་ངག་བྱིན་རླབས་འདི་བྱ་སྟེ།
རང་ཉིད་ཡི་དམ་ལྷར་གསལ་ལྕེ་ཡི་སྟེང༌། །ཨ་ལས་ཟླ་སྟེང་ཨ་དཀར་འོད་འབར་བའི། །མདུན་ནས་གཡས་བསྐོར་ཨོཾ་དང་དབྱངས་ཡིག་དཀར། །དེ་རྒྱབ་གསལ་བྱེད་སྭཱ་ཧཱ་གཡོན་བསྐོར་དམར། །དེ་རྒྱབ་རྟེན་འབྲེལ་སྙིང་པོ་གཡས་བསྐོར་སྔོ། །དེ་ལས་འོད་འཕྲོས་རྩ་གསུམ་མཆོག་གསུམ་གྱི། །བྱིན་རླབས་ལྷ་སྔགས་འོད་ཟེར་རྣམ་པར་བསྡུས། །སླར་ཡང་འོད་འཕྲོས་གྲུབ་པ་རིག་འཛིན་དང༌། །དྲང་སྲོང་བདེན་གྲུབ་རྣམས་ཀྱི་ངག་ནུས་མཐུ། །ཡིག་འབྲུའི་ཚུལ་བསྡུས་ལྕེ་ལ་ཐིམ་པར་གྱུར། །ཡི་དམ་ལྷ་སྔགས་ཀྱི་གཤམ་དུ།
ཨོཾ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧཀྵ་སྭཱ་ཧཱ། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དི་མཧཱ་ཤྲ་མ་ཎཿསྭཱ་ཧཱ། དབྱངས་གསལ་རྟེན་སྙིང་རྣམས་སྦྲེལ་མར་ལན་གསུམ་མམ་བདུན་ནམ་ཉེར་གཅིག་སོགས་ལོང་ཁོམ་དང་སྦྱར་ལ་བཟླས་མཐར།
སྔགས་ཕྲེང་ཟླ་བ་རིམ་ཞུ་ཨ་ལ་ཐིམ། །དེ་ཡང་བདུད་རྩི་དཀར་དམར་རྣམ་པར་ཞུ། །ལྕེ་ལ་ཐིམ་པས་ནུས་པའི་སྟོབས་ལྡན་གྱུར། །བདག་གི་ལྕེ་ཡི་དབང་པོ་ལ། །བདེ་གཤེགས་སྤོབས་པ་ལྡན་པར་ཤོག །ཚིག་གི་གཟི་བརྗིད་མཐུ་དེས་ནི། །སེམས་ཅན་ཐམས་ཅད་འདུལ་བར་ཤོག །བདག་གིས་ཚིག་ནི་ཅི་སྨྲས་པའི། །དོན་དེ་ཐམས་ཅད་འགྲུབ་པར་ཤོག །འགྱུར་སྔགས་ནི།ཨོཾ་སམྦྷ་ར་སམྦྷ་ར་བི་མཱ་ན་སཱ་ར་མཧཱ་ཛམྦྷ་ཧཱུཾ། ཨོཾ་སྨ་ར་སྨ་ར་བི་མཱ་ན་སྐ་ར་མ་ཧཱ་ཛ་བ་ཧཱུཾ། ལན་བདུན། ཨོཾ་རུ་ཙི་ར་མ་ཎི་པྲ་བརྡྷ་ནཱ་ཡེ་སྭཱ་ཧཱ། ཞེས་ལན་བདུན་བརྗོད།
༈ སྟོན་པ་སངས་རྒྱས་ལ་མཛད་པ་བཅུ་གཉིས་ཀྱི་སྒོ་ནས་བསྟོད་པ་པདྨ་དཀར་པོས། ༈ དགའ་ལྡན་གནས་སུ་འདུས་པ་དམ་པའི་མདུན། །ལེགས་བཤད་ཏོག་ཏུ་འཐོན་པའི་རབ་དཀར་ཆོས། །ཡུན་རིང་བསྟན་ནས་རྒྱལ་ཚབ་མ་ཕམ་པ། །བཀོད་མཁས་སེམས་དཔའ་ཆེན་པོར་གསོལ་བ་འདེབས། །མཐོ་རིས་གྱེན་དུ་འདེགས་པའི་གླང་ཆེན་དེ། །མར་མེ་མཛད་ཀྱི་ལུང་བསྟན་དུས་བབས་པར། །བསྐུལ་བྱེད་ལྕགས་ཀྱུས་ལན་མང་བཏབ་པའི་མཐུས། །སྒྱུ་འཕྲུལ་ལྷུམས་སུ་ཞུགས་ལ? །དེ་ལྷུམ་དཔེ་བྲལ་གཞལ་མེད་ཁང་པའི་ནང༌། །ངོ་མཚར་རི་མོར་བྲིས་པས་མ་ཚིམ་ནས། །ལུམྦི་ནི་ཚལ་རྩིབས་ལོགས་གཡས་རྟོལ་ཏེ། །དགེ་ལེགས་ཕྱོགས་བཅུར་བཀྱེ་ལ? །མཁས་ཀུན་དགའ་བ་བསྐྱེད་པའི་རོལ་མོ་མཁན། །རིག་པའི་གནས་ཀྱི་ངང་མོའི་ཚོགས་ཐམས་ཅད། །སྐྱེ་བར་འགྲོགས་པའི་སྲེད་པས་ཅིག་ཅར་དུ། །གང་ཐུགས་པད་མཚོར་འདུས་པར? །རིགས་ལས་འོངས་པའི་རྩལ་གྱིས་སྲེད་མེད་བུ། །ཞུམ་པར་བྱས་འདིས་སྦྱངས་ཤུགས་འགྲན་བཟོད་པ། །འགར་ཡང་མེད་མཉམ་རྩེ་དགའི་འཁྲི་ཤིང་མ། །དྲུག་ཁྲི་ལེགས་སོར་ལོན་དེར? །སྐྱེ་རྒ་ན་འཆིའི་སྐྱོན་གཟིགས་ཀྱིས་བསྲུབས་པས། །ཁྱིམ་གྱི་ཆུ་གཏེར་ཆེན་པོ་ལས་འཐོན་ཏེ། །རབ་བཞིའི་མཁའ་ལ་དལ་གྱིས་རྒྱུ་བ་ཅན། །སྨྲ་བའི་ཟླ་ཚེས་དེ་ལ? ནཻ་རཉྫཱ་ནའི་འགྲམ་དུ་དཀའ་ཐུབ་ཀྱི། །ཆོམ་པོས་གང་སྐུའི་མཛེས་པ་ཕྲོགས་པ་ལ། །མ་བཟོད་དེ་བཞིན་གཤེགས་པའི་ཚོགས་འདུས་ནས། །བདེ་བར་དབུགས་འབྱིན་མཛད་དེར? །ཞིང་པའི་བུ་མོའི་འོ་ཐུགས་སྦྲང་རྩི་ཅན། །འཐུངས་པའི་མོད་ལ་མཚན་དཔེའི་དཔལ་རྒྱས་པས། །མཐུ་སྟོབས་གཞན་གྱིས་ཐེག་པར་མ་གྱུར་ཚེ། །རྡོ་རྗེ་གདན་དུ་གཤེགས་པར? །སྲོད་ལ་ས་འདི་དཔང་པོར་བཞག་ནས་སུ། །བདུད་སྡེ་མི་ཟད་ཁྲོས་པའི་དཔུང་བཅོམ་པས། །རྒྱལ་བ་རྒྱལ་བ་ཞེས་བྱར་ལྷ་བཅས་ཀྱིས། །བསྔགས་པའི་མེ་ཏོག་འཐོར་ལ? །དགུང་ལ་བསམ་གཏན་རྫིང་བཅས་ཐུན་མཐའ་མར། །འཁོར་བའི་རྒྱ་མཚོ་གཏིང་མཐའ་མེད་བརྒལ་ཏེ། །ཐམས་ཅད་མཁྱེན་པའི་རིན་ཆེན་གླིང་སོན་པ། །འགྲོ་བའི་དེད་དཔོན་མཆོག་དེར? །གསེར་གྱི་རྩིབས་སྟོང་འབུལ་བའི་གདོང་བཞིའི་ངོར། །ཝཱ་རཱ་ཎ་སིར་བདེན་བཞི་གཞན་དུ་ཡང༌། །ཕར་ཕྱིན་རྡོ་རྗེ་ཐེག་པ་མ་ལུས་པའི། །སྒྲོན་མ་ཅི་དགའ་སྦར་བར? །འགྲོ་ལ་ཕན་བདེ་འབྱུང་བའི་བསྟན་པ་ནི། །མ་ཉམས་སློབ་མའི་ཚོགས་ཀྱིས་ཟིན་དགོངས་ཏེ། །སཱ་ལའི་ཚལ་དུ་མྱ་ངན་འདས་བསྟན་ནས། །སྐུ་གདུང་རྒྱས་པར་གྱུར་དེར? །སྙིགས་མ་ལྔ་ཞིང་གདུལ་དཀའ་འདི་འདུལ་ལ། །སངས་རྒྱས་གཞན་རྣམས་སྤྲོ་བ་ཞན་པའི་ཚེ། །མགོན་པོ་ཁྱེད་ཀྱི་ཐུགས་རྗེ་བདག་ཅག་ལ། །ལྷག་པར་གྱུར་སྙམ་སྙིང་ནས་གསོལ་བ་འདེབས། །བཀའ་དྲིན་ལན་བློན་བདག་ལ་མཐུ་མེད་ཀྱང༌། །ལུས་ངག་ཡིད་གསུམ་གང་གི་འབངས་སྦྱར་ནས། །ཚུལ་གནས་ཐོས་བསམ་བསྒོམ་ལ་འབད་པ་ཡིས། །ཁྱོད་ཀྱི་བསྟན་པ་འཛིན་སྐྱོང་སྤེལ་བར་ཤོག །
༈ བདེ་གཤེགས་སྐུ་གསུམ་ལ་བསྟོད་པ་པདྨ་དཀར་པོས། ༈ རྣམ་ཀུན་རེ་ཁཱར་བྲིས་ཀྱང་མ་རྙོགས་ཤིང༌། །བཅུ་དྲུག་ཆ་ཤས་རྫོགས་ཀྱང་གཤིས་ཉིད་ལས། །འགྱུར་མེད་ཡན་ལག་བདུན་ལྡན་ཁ་སྦྱོར་སྐུ། །ཤྲཱི་ཧེ་རུ་ཀ་ལ་གསོལ་བ་འདེབས། །གསང་བ་མཆོག་གི་གནྡྷོ་ལ་ཆེན་པོར། །ཆོས་ཀྱི་ལོངས་སྤྱོད་རྫོགས་པ་རིགས་ཀུན་ལ། །རྟག་པར་སྟོབས་མཁན་རྡོ་རྗེ་འཆང་ཆེན་པོ། །དཀྱིལ་འཁོར་ཡོངས་ཀྱི་གཙོ་བོར་གསོལ་བ་འདེབས། །གང་གི་རྒྱུ་མཐུན་དྲི་མེད་ཤེལ་གོང་མཐུ། །འགྲོ་རྒྱུད་མོས་པ་ཀུན་ལ་ཆགས་པའི་གདངས། །ཕན་བདེའི་པིར་དུ་ལེན་མཁས་ཤཱཀྱའྀ་ཏོག །མཆོག་གི་སྤྲུལ་སྐུ་ངོ་མར་གསོལ་བ་འདེབས། །རྩ་རྣམས་དབུ་མར་སྦྱངས་པའི་ཞིང་རྣམས་སུ། །ཉི་ཟླ་འདྲེས་པའི་ཤིང་རྟ་ལ་ཞོན་ནས། །ཁམས་ཀྱི་དྭངས་མའི་འགྲོས་གཉིས་རྫོགས་པའི་མཐའི། །ཕྱག་རྒྱ་ཆེན་པོ་འགྲུབ་པར་བྱིན་གྱིས་རློབས། །
༈ བརྒྱུད་པའི་བླ་མ་རྣམས་ཀྱི་སྐུ་བསྟོད་བསྡུས་པ་ནི། ༈ རྡོ་རྗེ་འཆང་ཆེན་ཏིལླི་ནཱ་རོ་དང༌། །མར་པ་མི་ལ་སྒམ་པོ་མཐའ་རྩ་པ། །སྣ་ཕུ་པ་དང་དཔལ་ལྡན་འབྲུག་པ་སོགས། །བཀའ་བརྒྱུད་བླ་མ་རྣམས་ལ་གསོལ་བ་འདེབས། ༈ །མི་ཕམ་པདྨ་དཀར་པོ་ཆོས་ཀྱི་རྗེ། །བསྟན་པའི་མངའ་བདག་པཎ་ཆེན་འགྲོབའི་མགོན། །སྙིགས་དུས་རྒྱལ་བ་གཉིས་པ་ཆོས་ཀྱི་རྗེ། །ངག་དབང་ནོར་བུའི་ཞབས་ལ་གསོལ་བ་འདེབས། །
༈ རྡོ་རྗེ་འཆང་ཆེན་མཁྱེན་པའི་མཁའ་དབྱིངས་ལ། །ཏིལླི་པ་ནི་རྟོགས་པའི་དཀྱིལ་འཁོར་རྒྱས། །ནཱ་རོ་པཎ་ཆེན་ཐུགས་རྗེའི་འོད་ཟེར་འཕྲོ། །བརྒྱུད་པ་མ་རིག་མུན་སེལ་གསུམ་ལ་འདུད། །མར་པ་ལོ་ཙཱ་ཆོས་ཀྱི་རྒྱ་མཚོ་ལ། །བཞད་པ་རྡོ་རྗེ་ཡིད་བཞིན་ནོར་བུ་བརྙེས། །ཟླ་འོད་གཞོན་ནུ་དགོས་འདོད་རེ་བ་སྐོང༌། །བརྒྱུད་པ་དངོས་གྲུབ་མཆོག་སྟེར་གསུམ་ལ་འདུད། །འགྲོ་མགོན་རིན་ཆེན་བྱང་ཆུབ་ལྗོན་ཤིང་ལ། །གླིང་ཆེན་རས་པ་ལྷག་བསམ་ལོ་འདབ་རྒྱས། །དཔལ་ལྡན་འབྲུག་པ་འཕྲིན་ལས་འབྲས་བུ་སྨིན། །བརྒྱུད་པ་དུག་གསུམ་ནད་སེལ་གསུམ་ལ་འདུད། །སངས་རྒྱས་དབོན་རས་ཕུན་ཚོགས་གངས་རི་ལ། །སེང་གེའི་མཚན་ཅན་དམ་ཆོས་བདུད་རྩིའི་རྒྱུན། །ཆོས་རྗེ་ཁུ་དབོན་ཟབ་དོན་མྱུ་གུ་འཁྲུངས། །བརྒྱུད་པ་དགོས་འདོད་ཀུན་འབྱུང་གསུམ་ལ? བཀའ་བརྒྱུད་ཀུན་གྱི་གཙུག་རྒྱན་སྒམ་པོ་པ། །སྒྲུབ་བརྒྱུད་བསྟན་པའི་སྲོག་ཤིང་ཙ་རི་བ། །དོན་བརྒྱུད་གདམས་པའི་མངའ་བདག་འབྲུག་པའི་ཞབས། །རྣམ་གསུམ་དབྱེར་མེད་ཆོས་རྗེའི་ཞབས་ལ་འདུད། །དབྱིངས་དང་ཡེ་ཤེས་དག་པའི་སྐུ། །འགག་པ་མེད་པ་གསུང་གི་མཆོག །འཁྲུལ་པ་མེད་པ་ཡེ་ཤེས་ཐུགས། །བླ་མའི་སྐུ་གསུང་ཐུགས་ལ་འདུད། །ཀུན་ཁྱབ་ནམ་མཁའི་རྣལ་འབྱོར་པ། །ཕྱོགས་བྲལ་བདེ་བ་ཆེན་པོའི་ཀློང༌། །ལྷུན་གྲུབ་འདུས་མ་བྱས་པའི་དབྱིངས། །ཀུན་མཁྱེན་འབྲུག་པའི་ཞབས་ལ་འདུད། །བདག་ནི་ཚེ་རབས་ཐམས་ཅད་དུ། །དམ་པ་ཁྱེད་དང་མི་འབྲལ་ཞིང༌། །ཁྱེད་གསུང་དམ་ཆོས་བདུད་རྩྀའི་རོས། །རྣམ་པ་ཀུན་ཏུ་འཚོ་བར་ཤོག །རྒྱལ་བས་བསྔགས་པའི་གནས་རྣམས་སུ། །ཚེ་འདིའི་བྱ་བ་བློས་བཏང་ནས། །དོན་དམ་ཆོས་སྐུའི་བླ་མ་དང༌། །ནམ་ཡང་འབྲལ་བ་མེད་པར་ཤོག །རང་དོན་ཞི་བདེའི་བློ་སྤངས་ནས། །མཁའ་དང་མཉམ་པའི་འགྲོ་བ་རྣམས། །བདག་གི་བརྩེ་བས་རྗེས་གཟུང་ནས། །ཐར་པའི་ལམ་ལ་འགོད་པར་ཤོག །
༈ དཔལ་༧རྒྱལ་དབང་འབྲུག་པ་བཅུ་གཉིས་པའི་ཞབས་བརྟན་ནི། ༈ ཀུན་ཁྱབ་བདེ་གཤེགས་སྙིང་པོ་གདོད་མའི་གཤིས། །རྣམ་འགྱུར་མ་འགགས་སྒྱུ་འཕྲུལ་དྲྭ་བའི་གར། །འཆི་མེད་རང་བྱུང་པདྨ་སཾ་བྷ་བས། །དེང་འདིར་ཤིས་པའི་མེ་ཏོག་ཆར་དུ་ཕོབས། །འཇིགས་མེད་རིགས་སྔགས་གྲུབ་པའི་དཔའ་བོ་ནི། །འགྲོ་འདུལ་པདྨ་རྒྱལ་པོའི་བརྟུལ་ཞུགས་ཀྱིས། །དབང་ཆེན་འབར་བའི་མཐུ་སྟོབས་མངོན་རྫོགས་པ། །མགོན་ཁྱོད་བསྟན་འགྲོའི་དཔལ་དུ་ཞབས་བརྟན་ཤོག །རང་དོན་ཐོས་བསམ་སྒོམ་པའི་རྩལ་ཆེན་རྫོགས། །གཞན་དོན་འཆད་རྩོད་རྩོམ་པའི་མངའ་ཐང་རྒྱས། །འགྲོ་ཀུན་ཞི་བའི་ལམ་ལ་འགོད་བཞིན་དུ། །ཞབས་པད་བསྐལ་བརྒྱར་བརྟན་པའི་བཀྲ་ཤིས་ཤོག། །།༧སྐྱབས་རྗེ་བདུད་འཇོམས་ཡིད་བཞིན་ནོར་བུས་ཕུལ་བའོ། །
༈ ཨོཾ་སྭསྟི། །བདུད་བཞིའི་དཔུང་གིས་འཇིགས་མེད་རྡོ་རྗེ་འཛིན། །སྙིང་རྗེའི་གཏེར་མཛོད་པདྨ་དཀར་པོའི་གར། །མཁྱེན་རབ་དབང་ཕྱུག་འབྲུག་པ་ཆོས་ཀྱི་རྗེའི། །ཞབས་ཟུང་རྟག་བརྟན་བཞེད་དོན་ལྷུན་གྲུབ་ཤོག། །།ཅེས་དོན་བརྒྱུད་བསྟན་པའི་མངའ་བདག་༧སྐྱབས་མགོན་འབྲུག་པ་སྐུ་འཕྲེང་བཅུ་གཉིས་པ་ཆེན་པོར་བརྟན་བཞུགས་སྨོན་ཚིག་ཤླཽ་ཀར་སྙིང་བསྡུས་སུ་ཞྭ་དེའུ་པ་ངག་དབང་ཆོས་བློས་གསོལ་བ་བཏབ་པ་སིདྡྷིརསྟུ།། །།
༈ རྒྱལ་དབང་འབྲུག་པ་ཐམས་ཅད་མཁྱེན་པའི་ཞབས་བརྟན་བཞུགས། །སངས་རྒྱས་ཀུན་གྱི་མི་ཟད་རྒྱན་འཁོར་ལྔ། །གཅིག་འདུས་སྲིད་ཞི་ཡོངས་ཀྱི་སྐྱབས་དམ་པ། །རྒྱལ་དབང་འབྲུག་པ་སྲིད་མཐར་ཞབས་བརྟན་ཅིང༌། །རྒྱལ་བའི་ཕྲིན་ལས་མ་ལུས་འགྲུབ་གྱུར་ཅིག །འབྲུག་པའི་གདུང་སྲས་ངག་དབང་དབང་བདེ་ཆེན་འགྱུར་མེད་པས་ལ་དྭགས་གླེར་མ་ཎི་དུང་སྒྲུབ་སྐབས་སྨོན་པ་དགེའོ།།
༈ བླ་མ་སྐུ་ཁམས་བཟང་བར་གསོལ་བ་འདེབས། །མཆོག་ཏུ་སྐུ་ཚེ་བརྟན་པར་གསོལ་བ་འདེབས། །འཕྲིན་ལས་དར་ཞིང་རྒྱས་པར་གསོལ་བ་འདེབས། །བླ་མ་དང་འབྲལ་བ་མེད་པར་བྱིན་གྱིས་རློབས། །ཕན་བདེ་འབྱུང་བའི་གནས་གཅིག་པུ། །བསྟན་པ་ཡུན་རིང་གནས་པ་དང༌། །བསྟན་པ་འཛིན་པའི་སྐྱེས་བུ་རྣམས། །སྐུ་ཚེའི་རྒྱལ་མཚན་བརྟན་གྱུར་ཅིག །ཆོས་རྔ་ཆེན་པོའི་སྒྲ་ཡིས་ནི། །སྡུག་བསྔལ་སེམས་ཅན་མཐར་བགྱྀད་ཤོག །བསྐལ་པ་བྱེ་བ་བསམ་ཡས་སུ། །ཆོས་སྟོན་མཛད་ཅིང་བཞུགས་གྱུར་ཅིག །
ཕྱག་འཚལ་བ་དང་མཆོད་ཅིང་བཤགས་པ་དང༌། །རྗེས་སུ་ཡི་རང་བསྐུལ་ཞིང་གསོལ་བ་ཡི། །དགེ་བ་ཅུང་ཟད་བདག་གིས་ཅི་བསགས་པ། །ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། །
༄༅། །གདམས་ངག་ཉམས་ལེན་པར་མཁོ་བ་ཟབ་ཁྲིད་མཐའ་དག་གི་སྔོན་འགྲོའི་ངག་འདོན་གྱི་རིམ་པར་དམིགས་ཁྲིད་དོན་འགྲེལ་ཉུང་ངུར་བཀོད་པ་མཆོག་གི་བྱིན་རླབས་འདྲེན་པའི་ཤིང་རྟ་ཞེས་བྱ་བ་བཞུགས།།
༄༅། །མི་འགྱུར་བདེ་བའི་ཡེ་ཤེས་ཆ་རྫོགས་ཤིང༌། །ཆོས་ཀུན་མཁྱེན་གཟིགས་སྣང་བ་མཁའ་མཉམ་ཅན། །མཆོག་གི་འདོད་འཇོ་སྲིད་ཞིར་ཕུལ་བྱུང་བའི། །རྗེ་བཙུན་བླ་མས་བདག་ལ་བདེ་ལེགས་མཛོད། །ཀུན་ཁྱབ་སྤྲོས་བྲལ་ཆོས་དབྱིངས་གཞི། །རང་བྱུང་ལྷན་སྐྱེས་སྒོམ་པའི་ལམ། །གདོད་མའི་གཞིར་གྲོལ་འབྲས་བུ་སྟེ། །དབྱེར་མེད་ཕྱག་རྒྱ་ཆེན་པོར་འདུད། །གང་གིས་ཆོས་ཀུན་མཐའ་བྲལ་བར། །མཉམ་བཞག་དེ་བཞིན་ཉིད་གཟིགས་པས། །གཅིག་ཤེས་ཀུན་ལ་མཁས་པ་ཡི། །དཀར་བརྒྱུད་རིན་ཆེན་དེ་ལ་འདུད། །ཟབ་རྒྱས་སྙིང་པོའི་དོན་རྒྱ་མཚོ། །ཐུགས་སུ་ཆུད་དེ་བསྟན་པའི་ཆུ། །སྤྲོ་ཞིང་བསྡུ་བའི་མཁས་པའི་དབང༌། །དཀར་བརྒྱུད་རིན་ཆེན་དེ་ལ་འདུད། །བཅོས་མའི་འཆིང་བ་ཀུན་ཞིག་ཅིང༌། །རང་བཞིན་དབྱིངས་སུ་རྟག་དགྱེས་པ། །ཨེ་ཝཾ་སྡོམ་པ་ཆེ་གྲུབ་པའི། །དཀར་བརྒྱུད་རིན་ཆེན་དེ་ལ་འདུད། །དེ་དག་རྣམས་ཀྱི་ཞལ་ལུང་ལས། །འོངས་པའི་ཕྱག་ཆེན་ཁྲིད་རིམ་གྱི། །སྔོན་འགྲོའི་ངག་འདོན་དམིགས་པ་རྣམས། །མང་ཉུང་འཚམས་པའི་ཡི་གེ་བྲི། །འདིར་ཕྱག་རྒྱ་ཆེན་པོའི་ཁྲིད་རིམ་སོགས་ཀྱི་སྔོན་འགྲོའི་ངག་འདོན་ཚིག་རིས་དམིགས་པར་སྒྲིལ་བ་ལ། སྔོན་འགྲོ་བཞི་སྦྱོར་སོ་སོའི་ཐད་ལ་གོ་དོན་རྒྱ་ཆེའི་རིགས་རྩ་བརྒྱུད་བླ་མའི་གསུང་གསང་དང༌། ཁྱད་པར་སྐྱབས་རྗེ་འཇམ་དཔལ་དཔའ་བོས་མཛད་པའི་ཕྱག་ཆེན་ཁྲིད་འགྲེལ་ལས་རྟོགས་དགོས་ཀྱང༌། ཐོར་བུ་འགག་དོན་ཉུང་ངུ་རེ་བློ་རྨོངས་པ་འགའ་ལ་ཕན་ཕྱིར་བྲི་བ་ལ། དེ་ཡང་ཐུན་མོང་གི་སྔོན་འགྲོ་དང་ཐུན་མོང་མ་ཡིན་པའི་སྔོན་འགྲོ་གཉིས་ལས། ཐུན་མོང་ལ༑ དལ་འབྱོར་རྙེད་དཀའ་བསམ་པ། འཆི་བ་མི་རྟག་པ་བསམ་པ། ལས་རྒྱུ་འབྲས། འཁོར་བའི་ཉེས་དམིགས་བསམ་པ་རྣམས་རྒྱུད་ལ་གོ་དོན་ཐེབས་ངེས་གལ་ཆེ་བས། འདིར་འདོན་བྱ་དང་དེའི་གོ་དོན་ཉུང་ངུ་རེ་སྦྲགས་ཏེ་བཤད་ན། དང་པོར།
དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་པདྨའི་ཟེའུ་འབྲུ་ལ༑ །འབྲལ་བ་མེད་པར་རྟག་པར་བཞུགས་ནས་ཀྱང༌། །སྐུ་གསུང་ཐུགས་ཀྱི་བྱིན་གྱིས་བརླབ་ཏུ་གསོལ། །དལ་འབྱོར་འདི་ནི་རྙེད་པར་ཤིན་ཏུ་དཀའ། །སྐྱེས་བུས་དོན་གྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་འདི་ཡང་དག་འབྱོར་པར་ག་ལ་འགྱུར། །ཅེས་བརྗོད་ཅིང་དོན་བསམ་པར། དེ་ཡང་རང་གི་སྤྱི་བོར་རྩ་བའི་བླ་མ་ལམ་གྱིས་གསལ་བཏབ་ཅིང་མོས་གདུང་གིས་གསོལ་བ་བཏབ་ལ། རང་རེ་རྣམས་མི་ཁོམ་པ་བརྒྱད་ལས་ལྡོག་ཏེ། དལ་བ་བརྒྱད་དང་འབྱོར་པ་བཅུ་དང་ལྡན་པའི་མི་ལུས་ཏེ། དམ་ཆོས་སྒྲུབ་རུང་གི་རྟེན་འདི་ཤིན་ཏུ་རྙེད་པར་དཀའ་ཡང་ད་རེ་སྔོན་གྱི་དགེ་བའི་མཐུས་འཕངས་པས་སྐྱེས་བུ་སྟེ། བྱང་ཆུབ་སྒྲུབ་པའི་སྟོབས་དང་ལྡན་པ་དོན་གྲུབ་པ་ཐོབ་པར་གྱུར་པའི་སྐབས་འདིར་འབད་པ་ཆེན་པོས་ཐར་པ་དོན་དུ་གཉེར་དགོས་ལ། གལ་ཏེ་ཆོས་ཉམས་ལེན་མ་བྱས་པར་འཆི་བར་གྱུར་ན་དལ་འབྱོར་སྟོང་ལོག་བྱས་པ་སྟེ། ཕྱིས་ནས་དལ་འབྱོར་རྟེན་འདི་ལྟ་བུ་ཐོབ་པ་ཆེས་དཀའ་སྟེ་ལས་དབང་དུ་འགྲོ་བའི་ཕྱིར། ལས་མ་བྱས་པ་དང་མི་འཕྲད། བྱས་པ་ཆུད་མི་ཟ་བ་ཡིན་ཅེས་གསུང་རབ་ལས་འབྱུང་བས། ངན་སོང་དུ་སྐྱེས་ན་བདེ་འགྲོའི་སྒྲ་ཡང་ཐོས་པར་མི་འགྱུར་རོ། །དེ་བས་ད་རེས་དལ་འབྱོར་གྱི་རྟེན་ཐོབ་པ་འདི་ཁར་རྗེ་ཆེ་བས་ཆོས་སྙིང་ནས་བྱེད་དགོས་བསམ་མོ། །དེ་ནི་དལ་འབྱོར་རྙེད་དཀའ་བསམ་པ་སྟེ་དལ་འབྱོར་འདི་ནི་སོགས་སྤྱོད་འཇུག་གི་ཚིག་ཡིན་ནོ། །
འཆི་བ་མི་རྟག་པ་བསམ་པ་ནི། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །ཞེས་རྒྱ་ཆེ་རོལ་པའི་ཚིག་འདིའི་དོན། སྲིད་གསུམ་ཐམས་ཅད་ནི་མི་རྟག་པ་སྟོན་ཀའི་སྤྲིན་དང༌། གར་མཁན་གྱི་ལག་པ་དང༌། ནམ་མཁའི་གློག་དང༌། རི་གཟར་ངོས་ཀྱི་འབབ་ཆུ་ལྟ་བུར་ཚེ་འདི་ནི་སྐད་ཅིག་ཀྱང་མི་གནས་པར་འཆི་བའི་ལམ་དུ་འགྲོ་བ། དེ་ལའང་རྐྱེན་ངེས་པ་མེད་པས་ནམ་འཆི་ཆ་མེད་པ་ནི་བཤེས་སྤྲིངས་ལས། ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་ཝུར་བས་ཀྱང་མི་རྟག་ན༑ །ཞེས་གསུངས་པ་ལྟར་ལགས་ན། དམ་པའི་ཆོས་ལོང་ཡོད་ཕྱི་བཤོལ་དུ་མི་འཇོག་པར་ད་ལྟ་ཉིད་དུ་བརྩོན་འགྲུས་བསྐྱེད་དགོས་སྙམ་དུ་བསམ་མོ། །
ལས་འབྲས་བསམ་པ་ནི། དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། །ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། །སྐྱེས་བུ་དག་ནི་གང་དང་གང་འགྲོ་བ། །ལས་ནི་གྲིབ་མ་བཞིན་དུ་རྗེས་སུ་འབྲང༌། །གསུངས་པའི་དོན། ལས་སྡིག་པ་དང་དགེ་བའི་འདོར་ལེན་མ་བྱས་ན། ཚེ་འདིའམ་ཤི་བའི་འོག་ཏུ་མི་འདོད་པའི་འབྲས་བུ་ཐོག་ཏུ་འབབ་པས། ལས་གང་ཞིག་བར་མ་དོར་བརླག་པར་མི་འགྱུར་བར་ཅི་ཞིག་ན་དུས་ལ་འབབ་ཚེ་མྱོང་བར་འགྱུར་བ་ཁོ་ན་ཡིན་པས། མདོ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་འཛའ། །ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར། །གསུངས་པ་བཞིན། རང་འདི་ནས་ཕྱི་མར་འགྲོ་བའི་ཚེ། ཟས་གོས་ལོངས་སྤྱོད་ཉེ་འཁོར་གྲོགས་སོགས་ཡིད་དུ་འོང་བའི་ཕུན་སུམ་ཚོགས་པ་ཅི་ཡོད་ཀྱང་ཅམ་བཞག་ཏེ་འགྲོ་དགོས་ལ། ལས་དགེ་སྡིག་གང་བྱས་ཀྱི་རྣམ་སྨིན་ནི་ལུས་དང་གྲིབ་མ་བཞིན་དུ་རྗེས་སུ་འབྲང་བས། སྡིག་པའི་ལས་ཕྲ་ཞིང་ཕྲ་བ་ནས་སྤངས། དགེ་བ་ཆུང་ངུ་ཡིན་ནའང་ཆེ་ཐང་དུ་འབད་དགོས། སྡིག་པ་མི་དགེ་བ་ཕྲ་རགས་མང་ཡང༌། རགས་པ་གཙོ་ཆེར་ལུས་ཀྱི་སྲོག་གཅོད། མ་བྱིན་ལེན། འདོད་པས་ལོགས་གཡེམ་གསུམ། ངག་གི་རྫུན། ཕྲ་མ། ཚིག་རྩུབ། ངག་འཁྱལ་ཏེ་བཞི། ཡིད་ཀྱིས་བརྣབ་སེམས། གནོད་སེམས། ལོག་ལྟ་སྟེ་གསུམ་བསྡོམས་པས་བཅུ་པོ་དང༌། མདོར་ན། འདོད་ཆགས་ཞེ་སྡང་གཏི་མུག་ཏེ། །དེས་བསྐྱེད་ལས་ནི་མི་དགེ་བ། །ཞེས་པ་ལྟར་དུག་གསུམ་གྱིས་བསྐྱེད་པའི་ལས་ཐམས་ཅད་མི་དགེ་བ་ཡིན་པས་སྤང་ཞིང༌། དེ་ལས་ལྡོག་པ་ནི་དགེ་བ་ཡིན་པས་ཅི་ནུས་སུ་བསླབ་པ་ཡིན་ནོ། །
འཁོར་བའི་ཉེས་དམིགས་བསམ་པ་ནི། སྲིད་སྲེད་མ་རིག་དབང་གིས་སྐྱེ་བོ་རྣམས། །མི་དང་ལྷ་དང་ངན་སོང་རྣམ་གསུམ་པོ། །འགྲོ་བ་ལྔ་པོ་དག་ཏུ་མི་མཁས་འཁོར། །དཔེར་ན་རྫ་མཁན་འཁོར་ལོ་འཁོར་བ་བཞིན། །སྲིད་གསུམ་རྒ་དང་ནད་ཀྱི་སྡུག་བསྔལ་འབར། །འདི་ན་འཆི་མེ་རབ་འབར་མགོན་མེད་དེ། །སྲིད་ལས་བྱུང་ལ་འགྲོ་བ་རྟག་ཏུ་རྨོངས། །བུམ་པར་ཆུད་པའི་བུང་བ་འཁོར་བ་བཞིན། །གལ་ཏེ་རང་ཅག་ཉོན་མོངས་པའི་ལས་དབང་ལས་འཁོར་བར་འཁོར་བ་ཞིག་ན། སྡུག་བསྔལ་འབའ་ཞིག་ལས་བདེ་བ་མེད་ཅིང༌། ཡུན་རིང་པོར་བུམ་ནང་གི་བུང་བ་སོགས་ཀྱི་དཔེས་འཁོར་བཞིན་གནས་པ་སྟེ། མདོ་སྡེ་དྲན་ཉེར། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་དཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་དག་བག་མེད་པ་ཡིས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་གསུངས་པས་མཚོན་པར་ནུས་ཤིང༌། དམྱལ་བ་ལ་ཚ་དམྱལ་བརྒྱད། གྲང་དམྱལ་བརྒྱད་དེ་ཚ་གྲང་གི་སྡུག་བསྔལ་བསམ་གྱིས་མི་ཁྱབ་པ་དང༌། ཡི་དྭགས་ལ་དཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་ཟ་བ་དང་བཀོལ་སྤྱོད་ཀྱིས་སྡུག་བསྔལ། མི་ལ་སྐྱེ་རྒ་ན་འཆིའི་སྡུག་བསྔལ། ལྷ་ལ་འཆི་འཕོ་ལྟུང་བྱེད་ཀྱི་སྡུག་བསྔལ་སོགས། མདོར་ན་འཁོར་བའི་གནས་གང་དུ་སྡུག་བསྔལ་དངོས་སུ་སྣང་བ་དེར་མ་ཟད། བདེ་བར་སྣང་བ་ཙམ་དང་བར་མར་གནས་པའང་སྡུག་བསྔལ་ཉིད་དུ་ལྷུང་བས་ན། འཁོར་བ་འདི་ལས་ཐར་པའི་ཐབས་ཅི་ནུས་སུ་འབད་པར་རིགས་པ་སྟེ། སློབ་དཔོན་ཀླུ་སྒྲུབ་ཀྱིས། འཁོར་བ་དེ་འདྲ་ལགས་པས་ལྷ་མི་དང༌། །དམྱལ་བ་ཡི་དྭགས་དུད་འགྲོ་རྣམས་དག་ཏུ། །སྐྱེ་བ་བཟང་པོ་མ་ལགས་སྐྱེ་བ་ནི། །གནོད་པ་དུ་མའི་སྣོད་གྱུར་ལགས་མཁྱེན་མཛོད། །ཅེས་གསུངས་པ་ལྟར། དུས་ད་རེས་དམ་པའི་ཆོས་ཉམས་སུ་བླངས་ཏེ། གཏན་དུ་བདེ་བ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་ཐབས་ལ་ཅི་ནས་བརྩོན་པར་བྱ་བ་ནི་གལ་པོ་ཆེ་ཡིན་ནོ།། །།
༈ ཐུན་མོང་མ་ཡིན་པའི་སྔོན་འགྲོའི་རིམ་པར། སྐྱབས་འགྲོ་སེམས་བསྐྱེད། རྡོར་སེམས་སྒོམ་བཟླས། མཎྜལ། བླ་མའི་རྣལ་འབྱོར་ཏེ་བཞི་ལས། དང་པོ་སྐྱབས་སེམས་ཀྱི་ཁྲིད་ལ། སྐྱབས་ཡུལ་གསལ་གདབ་པའི་འདོན་དམིགས་ཀྱི་རིམ་པ་ནི་འདི་སྐད་དུ།
རང་མདུན་ནམ་མཁར་ལཾ་ཡིག་སེར་པོ་ལས། །གསེར་གྱི་ས་གཞི་འཁོད་སྙོམས་རྒྱ་ཆེ་ཞིང༌། །ཁོར་ཡུག་ནེའུ་སིང་བཀོད་ལེགས་ལྗོངས་ཡིད་འོང༌། །བདེ་ལྡན་ཞིང་ལྟར་ཕུན་སུམ་ཚོགས་པའི་དབུས། །བཾ་ཡིག་དཀར་ཞུ་བདུད་རྩི་རྒྱ་མཚོ་ནི། །རབ་དང་ཡིད་སིམ་རྦ་རླབས་དལ་བུར་གཡོ། །སྤྲུལ་པའི་བྱ་ཚོགས་སྙན་པའི་ཆོས་སྒྲ་སྒྲོག །རིན་ཆེན་པདྨས་བརྒྱན་པའི་དབུས་སུ་ནི། །དགོས་འདོད་ཀུན་འབྱུང་དཔག་བསམ་ལྗོན་པ་ཆེ། །ཡལ་འདབ་རབ་རྒྱས་དྲི་བསུང་ཕྱོགས་བཅུར་འཕྲོ། །དེ་སྟེང་རིན་ཆེན་ཁྲི་པད་ཉི་ཟླའི་སྟེང༌། །རྩ་བའི་བླ་མ་རྡོ་རྗེ་འཆང་དབང་སྐུ། །ཞི་འཛུམ་ཕྱག་གཉིས་རྡོར་དྲིལ་འཁྱུད་རྒྱས་འཛིན། །སྙན་མགུལ་ཕྱག་ཞབས་རིན་ཆེན་རྒྱན་གྱིས་མཛེས། །རལ་པའི་ཐོར་ཚུགས་རིན་ཆེན་ཅོན་པན་བརྒྱན། །མཚན་དཔེ་གསལ་རྫོགས་རྡོ་རྗེ་སྐྱིལ་ཀྲུང་བཞུགས། །འོད་དང་འོད་ཟེར་འཕྲེང་བ་འཁྲིགས་པ་ཡི། །དབུ་ཐོག་ནས་ཡར་བརྒྱུད་པའི་བླ་མ་རྣམས། །མཐའ་སྐོར་རྒྱ་བོད་མཁས་གྲུབ་ཇི་སྙེད་པ། །བསམ་གྱིས་མི་ཁྱབ་ཁྲོམ་ཚོགས་ལྟ་བུར་གསལ། །བླ་མ་རྡོ་རྗེ་འཆང་གི་མདུན་ངོས་སུ། །པད་ཉི་འཇིགས་བྱེད་དུས་མཚན་བསྒྱེལ་བའི་སྟེང༌། །ཡི་དམ་འཁོར་ལོ་སྡོམ་པ་ཞལ་བཞི་པ། །བཅུ་གཉིས་ཕྱག་ལྡན་ཕག་མོར་མཉམ་སྦྱོར་བར། །རྒྱུད་སྡེ་བཞི་ཡི་ལྷ་ཚོགས་རྣམས་ཀྱིས་བསྐོར། །གཡས་སུ་པད་ཟླའི་གདན་སྟེང་བཅོམ་ལྡན་འདས། །ཤཱཀྱ་ཐུབ་པར་དུས་གསུམ་སངས་རྒྱས་ཀྱིས། །ཡོངས་སུ་བསྐོར་ཏེ་བཞུགས་པ་རྣམ་པར་སྒོམ། །རྒྱབ་ཏུ་ཡུམ་ཆེན་ཤེས་རབ་ཕར་ཕྱིན་མ༑ །གསེར་མདོག་ཞལ་གཅིག་ཕྱག་བཞི་རྡོར་སྐྱིལ་མཛེས། །མཐའ་སྐོར་གསུང་རབ་དམ་ཆོས་རྣམས་ཀྱིས་བསྐོར། །གཡོན་དུ་སྙིང་རྗེའི་དབང་ཕྱུག་སྤྱན་རས་གཟིགས། །དཀར་པོ་ཕྱག་བཞི་རྒྱན་མཛེས་པད་ཟླར་བཞུགས། །བྱང་སེམས་ཉན་ཐོས་དགེ་འདུན་གྲངས་མེད་བསྐོར། །ཕྱོགས་མཚམས་ཐམས་ཅད་ཡེ་ཤེས་ཌཱ་ཀི་ནི། །དཔལ་མགོན་ལྕམ་དྲལ་ཡེ་ཤེས་སྲུང་མའི་སྡེ། །མཁའ་དབྱིངས་གང་བར་བཞུགས་པ་ཐམས་ཅད་ཀྱང༌། །གང་འདུལ་སྐུ་ཡི་རྣམ་པ་ཅིར་ཤར་ཡང༌། །ངོ་བོ་རྩ་བའི་བླ་མའི་ཡེ་ཤེས་འཕྲུལ། །བདག་ལ་དགྱེས་བཞིན་བྱིན་གྱིས་རློབས་ཕྱིར་བཞུགས། །
བདག་ལུས་བཀོད་པ་གྲངས་མེད་སྤྲུལ་པ་དང༌། །རིགས་དྲུག་སེམས་ཅན་ནམ་མཁའ་ཁྱབ་པ་ཀུན། །ལུས་ངག་ཡིད་གསུམ་གུས་པས་སྐྱབས་སུ་མཆི། །འགྲོ་ཀུན་འཁོར་བའི་འཇིགས་ལས་བསྐྱབ་ཏུ་གསོལ། །ཞེས་ཚིག་དོན་བསམ་བཞིན་བརྗོད་ནས་དངོས་སུ་ཕྱག་བགྱིད་པར།
མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆིའོ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །ཞེས་བརྗོད། ཕྱག་འབུམ་གཏོང་སྐབས་ཐུན་རེར་ཕྱག་སྟོང་ཕྲག་རེ་བཙལ་དགོས་པར། བླ་མ་སངས་རྒྱས་ཆོས་སྐུ་ལ་ཕྱག་བརྒྱ་ཕྲག་གཅིག །བླ་མ་ལོངས་སྐུ་ལ་ཉིས་བརྒྱ། བླ་མ་སྤྲུལ་སྐུ་ལ་གསུམ་བརྒྱ། བླ་མ་སངས་རྒྱས་རིན་པོ་ཆེ་ལ་བཞི་བརྒྱ་བཅས་འགྲོ་དགོས།
དེ་ནས་བདག་སོགས་སེམས་ཅན་ཐམས་ཅད་ཀྱི་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ཞེས་སོགས་ཀྱིས་གསོལ་བ་གདབ་ཅིང་བྱིན་རླབས་ཞུ་བ་ནི། དེ་ལ་བློ་ཆོས་སུ་འགྲོ་བའི་ཆོས་ནི་འཇིག་རྟེན་གྱི་ལུགས་བཟང་པོ་སྟེ། དེ་སྤྱད་པས་ཐར་པའི་སྣོད་རུང་དུ་འགྱུར་བས་འཇིག་རྟེན་པའི་ཐེག་པའམ་སྐྱེས་བུ་ཆུང་ངུའི་ལམ་དང༌། ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ། ཞེས་པ་ནི་སྐྱེས་བུ་འབྲིང་གི་ཉམས་ལེན་ཏེ། དེ་བསྒོམས་པས་སྡུག་བསྔལ་སྤངས་ནས་མྱ་ངན་ལས་འདའ་བར་འགྱུར་བའི་ཕྱིར་རོ། །ལམ་འཁྲུལ་པ་སེལ་བར་བྱིན་གྱིས་བརླབ་ཏུ་གསོལ། ཞེས་པ་ནི། སྐྱེས་བུ་ཆེན་པོའི་ཉམས་ལེན་རྒྱུའི་ཐེག་ཆེན་ཏེ། ཉན་རང་གི་ལམ་གྱིས་ནི་ཉོན་མོངས་པའི་སྒྲིབ་པ་འཇོམས་ཀྱི། ཤེས་བྱའི་སྒྲིབ་པ་སྤོང་མི་ནུས་ཤིང༌། ཐེག་ཆེན་པས་སྒྲིབ་གཉིས་བག་ཆགས་དང་བཅས་པའི་འཁྲུལ་པ་ཐམས་ཅད་ཚེར་མ་འབྱིན་པ་བཞིན་དུ་དྲུང་ནས་འབྱིན་ནུས་པས། འཁྲུལ་པ་སེལ་བའི་ཐ་སྙད་དུ་འཇོག །འཁྲུལ་པ་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། ཞེས་པས་ནི། སྐྱེས་བུ་ཆེས་མཆོག་གི་ཉམས་ལེན་འབྲས་བུ་སྔགས་ཀྱི་ཐེག་ཆེན་སྟོན་ཏེ། འཁྲུལ་པ་དང་མ་འཁྲུལ་པ་ཞེས་སྤང་གཉེན་གཉིས་སུ་དབྱེར་མེད་པར། འཁྲུལ་པ་བདོ་ཙ་ན་དེའི་རང་བཞིན་ཤེས་པས་འཁྲུལ་མེད་དུ་གཏན་ལ་ཕེབས་པས་ཡེ་ཤེས་སུ་ཤར་བ་སྟེ། དེས་ནི་དྭགས་པོ་ཆོས་བཞི་ཞེས་པའི་ཁྲིད་རྐང་དུ་ཡང་འགྱུར་བ་དང༌། ཕྱག་རྒྱ་ཆེན་པོའི་ལམ་རིམ་ཡང་དོན་རྐང་དེར་གནས་པས། དེ་རྣམས་རིམ་བཞིན་མངོན་རྟོགས་རྒྱུད་ལ་སྐྱེ་བའི་འདོད་དོན་གསོལ་བ་འདེབས་པའོ། །རྩ་བའི་བླ་མ་བརྒྱུད་པ་དང་བཅས་པ་རྣམས་ལ་སྐྱབས་སུ་མཆིའོ། །མཆེད་གྲོགས་ཆོས་མཛད་དང་བཅས་པ་རྣམས་ལ་སྐྱབས་སུ་མཆིའོ། །ཞེས་པ་རྩ་བརྒྱུད་ཀྱི་བླ་མ་དང་གྲོགས་དམ་ཚིག་དང་ལྡན་པའི་རྡོ་རྗེ་སྤུན་ལ་སྐྱབས་འགྲོ་བགྱིད་པ་ཕྱི་མོས་ཡུལ་གྱི་སྐྱབས་འགྲོ། སྣོད་ཀྱི་འཇིག་རྟེན་དཔལ་ལྡན་བླ་མའི་ཚོགས་ལ་སྐྱབས་སུ་མཆིའོ། །བཅུད་ཀྱི་སེམས་ཅན་ལྷ་དང་ལྷ་མོའི་ཚོགས་ལ་སྐྱབས་སུ་མཆིའོ། །ཞེས་པ་བཅུད་ཀྱི་སེམས་ཅན་སྣོད་ཀྱི་འཇིག་རྟེན་ལ་བརྟེན་པ་ལྟར། ཡི་དམ་ལྷ་ཚོགས་ཐམས་ཅད་ཀྱང་རྩ་བའི་བླ་མའི་སྒྱུ་མའི་རྣམ་རོལ་དུ་ངེས་ཤིང༌། ཡི་དམ་མཁའ་འགྲོའི་དངོས་གྲུབ་ཀྱང་བླ་མའི་བྱིན་རླབས་ལ་རག་ལུས་ཕྱིར། བླ་མ་རྩ་གསུམ་ཀུན་འདུས་སུ་ཤེས་པ་ནང་དག་སྣང་གི་སྐྱབས་འགྲོ། མདོར་ན་སྣང་སྲིད་ཐམས་ཅད་བླ་མའི་རོལ་པ། དེ་ཡང་རང་སེམས་ལྷན་ཅིག་སྐྱེས་པར་ངོ་འཕྲོད་ཅིང་གཏན་ལ་ཕེབས་པ་ནི། གསང་བ་དོན་དམ་བླ་མེད་ཀྱི་སྐྱབས་འགྲོ་སྟེ། སྣང་སྲིད་དཔལ་ལྡན་བླ་མའི་ཚོགས་ལ་སྐྱབས་སུ་མཆིའོ། །ཞེས་པ་ཡིན་ནོ། །རྟོགས་པས་བདག་གྲོལ་བར་བྱིན་གྱིས་བརླབ་ཏུ་གསོལ། ཐུགས་རྗེས་གཞན་གྲོལ་བར་བྱིན་གྱིས་བརླབ་ཏུ་གསོལ། རྟེན་འབྲེལ་ཐབས་ལ་མཁས་པར་བྱིན་གྱིས་བརླབ་ཏུ་གསོལ། འབྲེལ་ཚད་དོན་དང་ལྡན་པར་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱིན་གྱིས་བརླབ་ཏུ་གསོལ། ཞེས་པ་གོ་སླ་བ་སྟེ། མདོར་ན་རང་དོན་དུ་སྤངས་རྟོགས་མཐར་ཕྱིན། གཞན་དོན་དུ་ཐུགས་རྗེ་རྒྱུན་ཆད་མེད་པས་འགྲོ་བའི་དོན་སྤྱོད་ནུས་པ་སོགས། མཐར་ཐུག་གི་གོ་འཕང་ཕྱག་རྒྱ་ཆེན་པོའི་དངོས་གྲུབ་ཐོབ་པར་སྨོན་པའོ། །
དེ་ནས་སྐྱབས་སེམས་རྒྱས་པའི་ཚུལ་དུ་བླང་བ་ནི། ཕྱོགས་བཅུར་བཞུགས་པའི་བླ་མ་དང༌། །སངས་རྒྱས་བྱང་ཆུབ་སེམས་དཔའ་ཆེ། །དཔའ་བོ་དཔའ་མོ་རྣལ་འབྱོར་ཚོགས། །ཐམས་ཅད་བདག་ལ་དགོངས་སུ་གསོལ། །ཞེས་པ་ནི། སྐྱབས་ཡུལ་ཚོགས་ཞིང་གསལ་གདབ་ཀྱིས་མཚོན་པའི་ཕྱོགས་བཅུ་དུས་གསུམ་གྱི་རྒྱལ་བ་སྲས་བཅས་རྩ་བ་དང་བརྒྱུད་པའི་བླ་མ་གང་འདུལ་དེར་སྟོན་གྱི་ཡི་དམ་མཁའ་འགྲོའི་ཚོགས་ཐམས་ཅད་བདག་ལ་དགོངས་སུ་གསོལ། ཞེས་པའོ། །དེང་ནས་བརྩམས་ཏེ་མགོན་མེད་བདག །བྱང་ཆུབ་སྙིང་པོ་མ་ཐོབ་བར། །འཁོར་བའི་འཇིགས་པ་ཆེན་པོ་ལས། །བདག་དང་འགྲོ་རྣམས་སྐྱབས་པའི་ཕྱིར། །རྐང་གཉིས་གཙོ་བོ་སྐུ་གསུམ་བདག །བཅོམ་ལྡན་འདས་ལ་སྐྱབས་སུ་མཆི། །འདོད་ཆགས་བྲལ་ཞིང་མྱ་ངན་འདས། །ཞི་བའི་ཆོས་ལ་སྐྱབས་སུ་མཆི། །ཚོགས་ཀྱི་མཆོག་གྱུར་ས་ལ་བཞུགས། །ཕྱིར་མི་ལྡོག་ལ་སྐྱབས་སུ་མཆི། །ཞེས་པ་དེང་ནས་བཟུང་སྟེ་བདག་གཞན་འགྲོ་བ་མགོན་མེད་ཐམས་ཅད་འཁོར་བའི་འཇིགས་པ་ཆེན་པོ་ལས་བསྐྱབ་ཏུ་གསོལ་ཞིང༌། དེ་ཡང་བྱང་ཆུབ་སྙིང་པོ་མ་ཐོབ་ཀྱི་བར་དུ། སྐྱབས་བསླུ་བ་མེད་པ་རྐང་གཉིས་གཙོ་བོ་སྐུ་གསུམ་གྱི་བདག་ཉིད་སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ། །ཞི་བ་ཆགས་བྲལ་ལྷ་མིས་མཆོད་འོས་པ་ཞེས་པ་ལྟར། འདོད་ཆགས་དང་བྲལ་ཞིང་མྱ་ངན་ལས་འདས་པ་ཉིད་ཡིན་ཅིང༌། ཆགས་བྲལ་ཞི་བའི་ངོ་བོ་ཉིད་དེས་གཞན་རྒྱུད་གྲོལ་བར་མཛད་པ་དམ་པའི་ཆོས་ལ་སྐྱབས་སུ་མཆི་སྙམ་པ་དང༌། ཚོགས་རྣམས་ཀྱི་མཆོག་ཐེག་པ་ཆེ་ཆུང་གི་དགེ་འདུན་འཕགས་པའི་ས་ལ་བཞུགས་པ་རྣམས་ལ་སྐྱབས་སུ་མཆིའོ་སྙམ་པ། ཐེག་པ་ཐུན་མོང་གི་མཆོག་གསུམ་ལ་སྐྱབས་སུ་གསོལ་བ་སྟེ། སྐྱབས་ཡུལ་ལ་ཕྱི་ནང་གསང་གསུམ་དུ་འབྱེད་པའི་ཕྱིའི་སྐྱབས་ཡུལ་དང་ནང་གི་སྐྱབས་ཡུལ་བཞག་པ་ནི། སངས་རྒྱས་ཀུན་གྱི་རང་བཞིན་སྐུ། །བླ་མ་མཆོག་ལ་སྐྱབས་སུ་མཆི། །དངོས་གྲུབ་སྟེར་བའི་ཡི་དམ་ལྷ། །དཀྱིལ་འཁོར་ལྷ་ལ་སྐྱབས་སུ་མཆི། །དཔའ་བོ་དཔའ་མོ་རྣལ་འབྱོར་ཚོགས། །མཁའ་འགྲོའི་ཚོགས་ལ་སྐྱབས་སུ་མཆི། །ཞེས་པ་སྟེ། བླ་མ་ནི་སངས་རྒྱས་ཐམས་ཅད་ཀྱི་ངོ་བོ་ཉིད་སྐུ་ཡིན་པས་ན་རང་བཞིན་གྱི་སྐུ་ཞེས་བྱ། དངོས་གྲུབ་སྟེར་བའི་ཡི་དམ་ལྷ་ཞེས་པར། དབྱིབས་ཀྱི་ལྷ་སྔགས་སམ་ཡི་གེའི་ལྷ་ཏིང་ངེ་འཛིན་དང་ཕྱག་རྒྱའི་ལྷ་ཞེས་ཕྱེ་བས་ཆོས་དཀོན་མཆོག་འདིར་འདུ། དཔའ་བོ་དང་དཔའ་མོ་ཟུང་འཇུག་ཏུ་ཚོགས་པའི་ཕྱིར་རྣལ་འབྱོར་ནི། ནམ་མཁར་ཀུན་ཏུ་རྒྱུ་གྲུབ་པས། །མཁའ་འགྲོ་མ་ཞེས་རབ་ཏུ་གྲགས། །ཞེས་གསུངས་པ་ལྟར་དབྱིབས་སྟོང་པ་ཉིད་ཀྱི་ནམ་མཁའ་ལ་མི་འགྱུར་བའི་ཡེ་ཤེས་འགྲོ་བ་ཟུང་འཇུག་ལྷན་སྐྱེས་སྟོན་པའི་ཚིག །དཔའ་བོ་དཔའ་མོ་ཞེས་པའི་ཤུགས་ལས་ཆོས་སྐྱོང་སྲུང་མའི་ཚོགས་ཀྱང་སྟོན། དོན་བྱིན་རླབས་ཞུ་བའི་ཡུལ་བླ་མ། དངོས་གྲུབ་ཞུ་བའི་ཡུལ་ཡི་དམ། འཕྲིན་ལས་སྒྲུབ་པའི་གྲོགས་མཁའ་འགྲོ་ཆོས་སྐྱོང་ཞེས་རྩ་བ་གསུམ་སྔགས་ཀྱི་ཐུན་མོང་མ་ཡིན་པ་སྟེ། སྤྱི་ཁྱབ་ཀྱི་དཀོན་མཆོག་གསུམ་སྟེང་བསྣན་པས་དྲུག་སྐོར་དུ་གསུངས་པ་དང༌། དེ་ཡང་སངས་རྒྱས་ལ་སྟོན་པ་ཞུ། དེས་བསྟན་པའི་ཆོས་ཉམས་སུ་བླངས་པས་གྲོལ་བ་ཐོབ་ཕྱིར་ཆོས་ལ་སྐྱབས་གནས་ཀྱི་དངོས་གཞི། དགེ་འདུན་ལ་ལམ་སྒྲུབ་པའི་ཟླ་གྲོགས་ཞུ་བ་སྟེ། སྔགས་སུ་དེ་ཐམས་ཅད་བླ་མ་ཉིད་ཀྱིས་མཛད་པས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་སྟེ། །བླ་མ་དཔལ་ལྡན་རྡོ་རྗེ་འཆང༌། །ཞེས་རྒྱུད་ལས་གསུངས་པ་ལྟར་བླ་མ་ཉིད་རྩ་གསུམ་ཀུན་འདུས། དཀོན་མཆོག་ཀུན་འདུས་སུ་ཤེས་པར་བྱ་བ་གནད་དོ། །གསང་བའི་སྐྱབས་ཡུལ་དུ་བཞག་པ། སྟོང་ཉིད་སྙིང་རྗེ་དབྱེར་མེད་པ༑ །གཉུག་མའི་སེམས་ལ་སྐྱབས་སུ་མཆི། །ཞེས་པ་གསལ་བ་རྣམ་པ་ཀུན་ལྡན་གྱི་སྟོང་པ་དང༌། ཟབ་པ་མི་འགྱུར་བའི་བདེ་བ་གཉིས་གདོད་ནས་ལྷན་ཅིག་སྐྱེས་པ་ཟུང་འཇུག་གི་ཡེ་ཤེས་སེམས་ཉིད་གདོད་མའི་གནས་ལུགས་རྟོགས་པ་དེའོ། །དེ་ནི། དག་ཐོབ་བྲལ་བའི་སེམས་སངས་རྒྱས། །མི་འགྱུར་དྲི་མེད་ཆོས་དང་ནི། །ཡོན་ཏན་ལྷུན་རྫོགས་དགེ་འདུན་ནོ། །ཞེས་པ་དང་མཐུན་པ་ཉིད་དོ། །བདག་གི་ལུས་ངག་ཡིད་གསུམ་གྱིས། །སྔོན་ཆད་སྡིག་པ་ཅི་བགྱིས་པ། །མགོན་པོ་ཁྱེད་ཀྱི་སྤྱན་སྔར་བཤགས། །ཕྱིན་ཆད་སྡིག་ལས་ལྡོག་པར་བགྱི། །དེང་ནས་ཁྱེད་ཀྱི་འབངས་སུ་མཆི། །ཁྱེད་ཀྱི་བསླབ་བྱ་རྗེས་སུ་སློབ། །ཁྱེད་ཀྱི་བཀའ་ལས་མི་འདའ་བས། །ཀུན་ནས་ཡོངས་སུ་བསྐྱབ་ཏུ་གསོལ། །ཞེས་གཞན་དོན་དུ་རྫོགས་བྱང་ཐོབ་ཕྱིར་མཆོག་གསུམ་ལ་སྐྱབས་སུ་གསོལ་ནས། སྐྱབས་དེ་དག་གི་འབངས་སུ་ཞུགས་ཕྱིན། དེ་མི་དགྱེས་པ་སྤོང་དགོས་པས་སྡིག་པ་སྤོང་དགེ་བ་སྒྲུབ་པ་སོགས་བསླབ་བྱ་རྣམས་ལ་སློབ་ཅིང༌། ལས་མི་དགེ་བར་སྔར་སྤྱད་རྣམས་མཐོལ་བཤགས་བགྱིད་པ་དང༌། ཕྱིན་ཆད་སྡིག་ལས་ལྡོག་ནས་ཁྱེད་ཀྱི་བཀའ་ལས་མི་འདའ་བར་ཡི་དམ་བཟུང་བ་སྟེ་གོ་སླའོ། །
སྐྱབས་འགྲོའི་བསླབ་བྱ་ནི་སྤྱིར་དགེ་བ་ཀུན་ལ་བསླབ་པ་ཡིན་མོད། བྱེ་བྲག་སངས་རྒྱས་ཀྱི་སྐུ་གསུང་ཐུགས་རྟེན་ལ་སངས་རྒྱས་དངོས་ཀྱི་འདུ་ཤེས་བཞག་ལ་གུས་པས་བཀུར་སྟི་བྱ། སངས་རྒྱས་ཀྱི་སྐུ་གཟུགས་ལ་སོགས་པ་མི་བཤིག །མི་འཚོང༌། མི་འགོམ། སེམས་ཅན་ལ་གནོད་འཚེ་སྤོང༌། དམ་པའི་ཆོས་མི་སྤོང༌། ཆོས་དང་ཆོས་སྨྲ་བ་ལ་གུས་པར་བྱ། ཆོས་ཉན། ཆོས་ལ་སོ་སོར་སློབ། ཐོས་ཤིང་རྟོགས་པའི་ཆོས་རྣམས་གཞན་ལ་སྟོན། རྣམ་པ་ཐམས་ཅད་དུ་དམ་པའི་ཆོས་བསྲུང་བ་ལ་བསླབ། གྲོགས་མུ་སྟེགས་སོགས་དང་མི་འགྲོགས། དེ་དག་ལ་མི་བསྟེན། བཀུར་སྟི་མི་བྱ། དགེ་སློང་དགེ་འདུན་ལ་གུས་པས་བསྙེན་པར་བྱ་བ་དང་སྐྱེས་བུ་དམ་པ་ལ་བསྟེན་པ། དམ་པའི་ཆོས་ཉན་པ། ཐོས་དོན་ཡིད་ལ་བྱེད་པ། བདེན་བཞི་སྒོམ་པ། དབང་པོ་མི་རྒོད་པ། རྒྱུན་དུ་དཀོན་མཆོག་མཆོད་པ་ལ་བརྩོན་པ། ལུས་སྲོག་ལ་བབས་ཀྱང་དཀོན་མཆོག་མི་སྤོང་བ་དང་སྔགས་ཐུན་མོང་མིན་པར་རྩ་གསུམ་སྐུ་གསུང་ཐུགས་ཀྱི་དམ་ཚིག་ལ་གུས་པས་སྦྱོར་བ་སོགས་སོ། །སྐྱབས་ཡུལ་དཔང་པོར་བཞུགས་པ་ལ་སེམས་བསྐྱེད་ལེན་པ་ནི།
ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་ལྟར། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཞེས་པའི་དོན་ནི་ཇི་ལྟར་དུས་གསུམ་བྱོན་པའི་རྒྱལ་བ་སྲས་བཅས་ཀུན་གྱིས། རང་གཞན་དོན་ཕུན་སུམ་ཚོགས་པའི་བྱང་ཆུབ་ཆེན་པོའི་སླད་དུ་ཚོགས་མ་ལུས་པ་བསགས་པས་ངེས་པར་སྒྲུབ་པར་མཛད་པ་ལྟར། བླ་ན་མེད་པའི་བྱང་ཆུབ་སེམས་དམ་པ་བདག་གིས་བསྐྱེད་པར་བགྱིའོ། །ཞེས་པ་སྟེ། སྨོན་པའི་སེམས་བསྐྱེད་དང༌། འཇུག་པ་སེམས་བསྐྱེད་ནི། ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་རྣམས་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་བཟུང་བར་བགྱི། །ཞེས་པ་ཚུལ་ཁྲིམས་ཀྱི་བསླབ་པ་ནི། མི་དགེ་བ་བཅུ་ལ་སོགས་པ་ཉེས་སྤྱོད་སྡོམ་པའི་ཚུལ་ཁྲིམས་ཏེ། བྱང་ཆུབ་ཀྱི་སེམས་གནས་པའི་རྒྱུར་གྱུར་པ་དང༌། ཕར་ཕྱིན་དྲུག་གམ་བཅུ་སོགས་དགེ་བའི་ཆོས་རྣམས་སྒྲུབ་པར་བྱེད་པ་ནི་དགེ་བའི་ཆོས་སྡུད་ཀྱི་ཚུལ་ཁྲིམས་ཏེ། བདག་ཉིད་ཀྱི་སངས་རྒྱས་ཀྱི་ཆོས་རྣམས་ཡོངས་སུ་སྨིན་པའི་རྒྱུར་གྱུར་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ནི། སྙན་པར་སྨྲ་བ། མཁོ་བ་སྦྱིན་པ། དོན་མཐུན་པ། དོན་སྤྱོད་པ་སྟེ། བསྡུ་བའི་དངོས་པོ་བཞིས་སེམས་ཅན་ལ་ཕན་བདེ་སྒྲུབ་པ་སྟེ་སེམས་ཅན་ཡོངས་སུ་སྨིན་པའི་རྒྱུར་གྱུར་པ། བརྟན་པོར་བཟུང་བ་ནི། ཕྱིར་མི་ལྡོག་པར་བཟུང་བའི་དོན་ནོ། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱི་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །ཞེས་པ་གོང་གི་སྨོན་འཇུག་སེམས་བསྐྱེད་ནི་ཀུན་རྫོབ་སེམས་བསྐྱེད་དེ། ཀུན་རྫོབ་ནི་དམིགས་བཅས། འདིར་ནི་འཁོར་གསུམ་དག་པ་དོན་དམ་པའི་སེམས་སུ་ལ་བཟླ་བས་སེམས་བསྐྱེད་པ་ཀུན་གྱི་མཐར་ཐུག་ཡིན་པས་བླ་ན་མེད་པ་དང༌། དམིགས་པ་མེད་པས་དམ་པ་སྟེ་བདག་གིས་བསྐྱེད་པར་བགྱི་ཞེས་པ་སྟེ་གཞན་གོ་སླའོ། །མ་བསྒྲལ་བ་རྣམས་བདག་གིས་བསྒྲལ། །མ་གྲོལ་བ་རྣམས་བདག་གིས་གྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །ཞེས་པ་ཉན་རང་སོགས་ཐེག་དམན་གྱི་ས་ལས་མ་བསྒྲལ་བ་རྣམས་བྱང་ཆུབ་ཆེན་པོའི་གནས་སུ་བསྒྲལ་བ་དང༌། ཚངས་པ་ལ་སོགས་ཉོན་མོངས་པའི་འཆིང་བ་ལས་མ་གྲོལ་བ་རྣམས་ཉོན་མོངས་མེད་པར་སྒྲོལ་བ་དང༌། དམྱལ་བ་སོགས་ངན་སོང་གསུམ་གྱི་སྡུག་སྔལ་ལས་དབུགས་མ་ཕྱིན་པ་རྣམས་དབུགས་དབྱུང་ཞིང༌། མཐར་ཐུག་སེམས་ཅན་ཐམས་ཅད་མི་གནས་པའི་མྱང་འདས་རྫོགས་པའི་བྱང་ཆུབ་ཏུ་འགོད་པར་བྱའོ་ཞེས་པ་ཡིན་ནོ། །འདིར་ལམ་རིམ་གཞན་དུ། སེམས་ཅན་མ་བསྒྲལ་བ་ནི་ངན་སོང་གསུམ། བསྒྲལ་བ་ནི་དེ་དག་ངན་སོང་གི་སྡུག་བསྔལ་ལས་བསྒྲལ་ཏེ་མངོན་མཐོའི་ལམ་ལྷ་མིའི་གོ་འཕང་ཐོབ་པར་བྱ་བ་དང༌། མ་གྲོལ་བ་ནི་ལྷ་དང་མིའི་འགྲོ་བ་རྣམས་ཏེ་ཉོན་མོངས་ཀྱི་འཆིང་བ་ལས་བཀྲོལ་ཏེ་ངེས་ལེགས་ཀྱི་ལམ་ལ་བཀོད་ཅིང་ཐར་པའི་གོ་འཕང་ཐོབ་པར་བྱ་བ་དང༌། དབུགས་མ་ཕྱིན་པ་ནི་ཉན་རང་རྣམས་ཐེག་པ་ཆེན་པོར་དབུགས་མ་ཕྱིན་པ་དེ་རྣམས་བྱང་ཆུབ་ཏུ་སེམས་བསྐྱེད་ནས་ཐེག་པ་ཆེན་པོའི་ལྟ་སྤྱོད་དུ་དབུགས་དབྱུང་ཏེ་ས་བཅུའི་གོ་འཕང་ཐོབ་པར་བྱ་བ་དང༌། བྱང་ཆུབ་སེམས་དཔའ་ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་འདས་པ་སངས་རྒྱས་ཀྱི་གོ་འཕང་ཐོབ་པར་བྱ་བའོ། །སོགས་སུ་བཤད་དེ་རྣམ་གྲངས་སོ། །དེ་ལྟར་སེམས་བསྐྱེད་ཆོ་ག་ལན་གསུམ་བླང༌། སེམས་བསྐྱེད་ཀྱི་བསླབ་བྱ་ལ་རྒྱུན་དུ་བསླབ་སྟེ། སྨོན་སེམས་མི་ཉམས་ཤིང་འཕེལ་བའི་ཕྱིར། སེམས་ཅན་བློས་མི་བཏང༌། སེམས་བསྐྱེད་པའི་ཕན་ཡོན་དྲན་པར་བྱ། ཚོགས་གཉིས་འགྲུབ་ཚད་དུ་བསག་པ་དང༌། བྱང་སེམས་ལ་ཡང་ཡང་བློ་སྦྱང་བ་དཀར་པོའི་ཆོས་བཞི་སྒྲུབ་ཅིང༌། ནག་པོའི་ཆོས་བཞི་སྤོང་བ་རྣམས་སོ། །འཇུག་སྡོམ་མི་ཉམས་ཤིང་འཕེལ་བའི་ཕྱིར། སྡོམ་པའི་ཚུལ་ཁྲིམས། དགེ་བ་ཆོས་སྡུད། སེམས་ཅན་དོན་བྱེད་གསུམ་ལ་འབད་པའོ། །
སེམས་བསྐྱེད་བླངས་རྗེས་ཚོགས་ཞིང་བསྡུ་བ་ལ། སྐྱབས་ཡུལ་བར་རྣམས་མདུན་གྱི་ལྷ་ལ་ཐིམ། །གཡས་སྐོར་ཚུལ་གྱིས་རིམ་པས་འདུས་པ་ནི། །དབུས་ཀྱི་རིས་མེད་བླ་མ་དེ་བརྒྱུད་པ། །དེ་རྣམས་ཡས་མར་འོད་ཞུ་བླ་མར་འདུས། །ཀུན་འདུས་རྩ་བའི་བླ་མ་རིགས་ཀྱི་བདག །བདག་ལ་ཐིམ་པས་སྐུ་གསུང་ཐུགས་རྡོ་རྗེ། །ལུས་ངག་ཡིད་གསུམ་རྣམ་དབྱེར་མེད་པའི་གཤིས། །རང་རིག་ཡེ་ཤེས་དོན་གྱི་སྐྱབས་འགྲོ་མཆོག །དེ་ཡང་མདུན་གྱི་ཡི་དམ་རྣམས་གཡས་ཀྱི་སངས་རྒྱས་གཙོ་འཁོར་ལ་ཐིམ། དེ་ཡང་རྒྱབ་ཀྱི་ཡུམ་ཆེན་མོ་གསུང་རབ་དང་བཅས་པ་ལ་ཐིམ། དེ་རྣམས་གཡོན་གྱི་ཐེག་པ་ཆེ་ཆུང་གི་དགེ་འདུན་གཙོ་འཁོར་ལ་ཐིམ། དེ་བླ་མ་རྡོ་རྗེ་འཆང་ལ་ཐིམ་པའམ་ཡང་ན་ཕྱོགས་ཀུན་ནས་འོད་ཀྱི་རྣམ་པར་བསྡུས་ཏེ་བླ་མ་རྡོ་རྗེ་འཆང་ལ་ཐིམ། བླ་མ་ཡང་འོད་ཕུང་གི་རྣམ་པར་རང་ཉིད་ལ་ཐིམ་པས་བླ་མ་རང་སེམས་དབྱེར་མེད་རྩ་བྲལ་ལྷུན་གྲུབ་ཆེན་པོའི་ངང་དུ་མཉམ་པར་བཞག་གོ། །སེམས་ཅན་ཐམས་ཅད་ཉོན་མོངས་འཆིང་བས་བཅིངས། །འཁོར་བའི་སྡུག་བསྔལ་འཇིགས་པ་ཆེན་པོས་མནར། །དེ་བས་བདག་གཞན་ཐར་པ་མཆོག་ཐོབ་ཕྱིར། །གཏན་སྐྱབས་བསླུ་མེད་དཀོན་མཆོག་གསུམ་ལ་བཅོལ། །རང་ཉིད་གཅིག་པུ་ཐར་འདོད་སེམས་བསྐྱེད་དམན། །དེ་བས་འགྲོ་ཀུན་དོན་ཕྱིར་བྱང་སེམས་བསྐྱེད། །དམ་པའི་ཆོས་ལ་ཉམས་ལེན་མི་ཞན་པར། །བརྩོན་པས་སངས་རྒྱས་སྒྲུབས་མཛོད་སྐལ་ལྡན་རྣམས། །གོ་ཞིང་ཤེས་ན་སྐྱབས་སེམས་ཙམ་ལ་ཡང༌། །ཆོས་ཀྱི་གནད་ཀུན་འདུས་སོ་དེ་ཡི་ཕྱིར། །ལག་ཏུ་ལེན་མཛོད་ཕན་ཡོན་བརྗོད་ལས་འདས། །རང་གཞན་ལེགས་པར་འདོད་རྣམས་དགོངས་པར་འཚལ། །ཞེས་པ་ནི་བར་སྐབས་ཀྱི་ཚིག་སུ་བཅད་པའོ། །
༈ གཉིས་པ་འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོར་སེམས་སྒོམ་བཟླས་ནི། རང་གི་སྤྱི་བོར་པཾ་ལས་པདྨ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྂ་ལས་རྡོ་རྗེ་དཀར་པོ་རྩེ་ལྔ་པའི་ལྟེ་བ་ལ་ཧཱུྂ་གིས་མཚན་པ་དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཧཱུྂ་ལ་ཐིམ། དེ་ཡོངས་སུ་གྱུར་པ་ལས། དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དམར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་དུ་བཞུགས་པའི་སྤྱི་བོར་ཨོཾ། མགྲིན་པར་ཨཱཿཐུགས་ཀར་ཧཱུྂ། ཧཱུྂ་ལས་འོད་འཕྲོས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས་ཛཿཧཱུཾ་བཾ་ཧོཿཞེས་འདོན། ཚིག་དོན་གཞན་ནི་གོ་སླ་ལ། ཛཿཞེས་པའི་སྐབས་ཡེ་ཤེས་པ་དབྱིངས་ནས་དགུག །ཧཱུཾ་ཞེས་པས་དམ་ཚིག་པའི་སྤྱི་བོར་བྱོན། བཾ་ཞེས་པས་ཆུ་ལ་ཆུ་བཞག་པ་ལྟར་གཉིས་མེད་དུ་འདྲེས། ཧོཿཞེས་པས་དགྱེས་ཤིང་བརྟན་པར་བཞུགས་པར་བསམ། དེ་ལྟར་ས་བོན་དང་ཕྱག་མཚན་ས་བོན་གྱིས་མཚན་པ་དང༌། སྐུ་ཡོངས་སུ་རྫོགས་པ་གསུམ་ནི་རྡོ་རྗེ་ཆོ་ག་གསུམ་བསྐྱེད་དང༌། ཕྱིའི་རྡོར་སེམས་དབྱིབས་ཀྱི་ལྷ་སྐུ་རྡོ་རྗེའི་རྣལ་འབྱོར་རོ། །ཐུགས་ཀའི་ཆ་སྨད་ཙམ་དུ་ཟླ་བའི་དཀྱིལ་འཁོར་སྟེང་རྡོ་རྗེ་དཀར་པོ་རྩེ་ལྔ་པ། དེའི་ལྟེ་བར་ཐུགས་སྲོག་ཧཱུཾ་ཡིག་དཀར་པོ། དེའི་མཐའ་སྐོར་དུ་གསུང་སྔགས་ཡི་གེ་བརྒྱ་པ་སྔགས་འཕྲེང་གཡོན་དུ་བཀོད་པ་གཡས་སུ་འཁོར་བ་ལ་དམིགས་ནས་བཟླས་བརྗོད་གསོལ་འདེབས་ཀྱི་ཚུལ་དུ་བྱེད་པ་ནི། ནང་གི་རྡོར་སེམས་སྔགས་ཀྱི་ལྷ་གསུང་རྡོ་རྗེའི་རྣལ་འབྱོར་རོ། །དེ་ནས།
བཅོམ་ལྡན་འདས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཨོཾ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ། བཛྲ་ས་ཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ། ཤྲེ་ཡཿཀུ་རུ་ཧཱུཾ། ཧ་ཧ་ཧ་ཧ་ཧོཿབྷ་ག་ཝན། སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲཱི་བྷ་ཝ་མཧཱ་ས་མ་ཡ་སཏྭ་ཨཱཿ ཞེས་པའི་བོད་སྐད་རྡོ་རྗེ་སེམས་དཔའ་དམ་ཚིག་རྗེས་སུ་སྐྱོངས་ཤིག །རྡོ་རྗེ་སེམས་དཔའ་ཁྱོད་ཀྱིས་ཉེ་བར་བཞུགས་ཤིག །རྡོ་རྗེ་སེམས་དཔའ་ཁྱོད་བདག་ལ་བརྟན་པར་ཉེ་བར་བཞུགས་པར་མཛོད་ཅིག །བདག་ཤིན་ཏུ་ཚིམ་པར་མཛོད། བདག་ཤིན་ཏུ་རྒྱས་པར་མཛོད། བདག་ལ་རྗེས་སུ་ཆགས་པར་མཛོད། དངོས་གྲུབ་ཐམས་ཅད་བདག་ལ་རབ་ཏུ་སྩོལ། ལས་ཐམས་ཅད་ལའང་བདག་གི་སེམས་དགེ་བར་མཛོད། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ། བདག་མ་འདོར། རྡོ་རྗེ་ཅན་དུ་མཛོད་ཅིག །དམ་ཚིག་སེམས་དཔའ་ཆེན་པོ་ཨཱཿཞེས་པ་རྣམས་ཡིན་ནོ། །དེ་ལྟར་གསོལ་བ་བཏབ་ཅིང་སྔགས་འདོན་སྐབས། རྡོར་སེམས་ཀྱི་ཐུགས་ཀའི་ས་བོན་སྔགས་འཕྲེང་དང་བཅས་པ་ལས་འོད་ཟེར་འཕྲོས། སེམས་ཅན་གྱི་སྡིག་སྒྲིབ་སྦྱངས། རྒྱལ་བ་སྲས་བཅས་མཆོད། དེ་དག་གི་བྱིན་མཐུ་བདུད་རྩིའི་རྒྱུན་གྱི་རྣམ་པར་སྤྱན་དྲངས། སྐུ་དང་ས་བོན་སྔགས་འཕྲེང་རྣམས་ལ་ཐིམ་པས་བྱིན་རླབས་དང་གཟི་བྱིན་མཚུངས་པ་མེད་པ་སངས་རྒྱས་ཀུན་གྱི་སྐུ་གཅིག་པུར་གྱུར་པར་བསམ། དེ་ནས་ཡབ་ཡུམ་གཉིས་ཀྱི་སྐུའི་ཆ་ཤས་ལས་སྐུའི་བྱིན་རླབས། སྔགས་འཕྲེང་ལས་གསུང༌། ཟླ་བ་རྡོ་རྗེ་ལས་ཐུགས། ཧཱུཾ་ལས་ཡེ་ཤེས་ཀྱི་བདུད་རྩིའི་རྒྱུན་དཀར་ལ་དྭངས་པ་རྒྱུན་མི་ཆད་དུ་སྦྱོར་མཚམས་ནས་བབས། རང་གི་སྤྱི་བོ་ནས་ཞུགས་པས་ལུས་ཕྱི་ནང་མེད་པར་བཀྲུས་ཤིང་ཐོག་མེད་ནས་བསགས་པའི་སྡིག་སྒྲིབ་ནད་གདོན་བགེགས་ཐམས་ཅད་དུད་ཁུའམ་སོལ་ཁུ་དང་སྲོག་ཆགས་མི་སྡུག་པའི་རྣམ་པར། དབང་པོའི་སྒོ་དང་བ་སྤུའི་བུ་ག་ཀུན་ནས་ནག་ཉིལ་གྱིས་འཐོན། རང་ལུས་ཤེལ་དག་པའི་སྣོད་འོ་མས་གང་བ་ལྟར་དྲི་མ་མེད་པའི་བྱང་སེམས་ཀྱིས་གང་བར་བསམ་པ་ནི། གསང་བའི་རྡོར་སེམས་གོང་བུའི་ལྷ་ཐུགས་རྡོ་རྗེའི་རྣལ་འབྱོར་རོ། །དེ་ལྟར་དམིགས་པ་ལ་གནད་དུ་བསྣུན་ཞིང་ཡིག་བརྒྱ་གང་མང་བཟླ། སྐབས་སུ་མཁའ་མཉམ་གྱི་སེམས་ཅན་རེ་རེའི་སྤྱི་བོར་རྡོར་སེམས་ཡབ་ཡུམ་རེ་རེ་སྤྲོས་ནས་སྡིག་སྒྲིབ་འཁྲུད་པའི་མོས་པའམ། རང་གི་སྤྱི་བོར་སྒོམ་པའི་རྡོར་སེམས་ཀྱི་སྦྱོར་མཚམས་ནས་བདུད་རྩིའི་རྒྱུན་སེམས་ཅན་མ་ལུས་པའི་སྤྱི་བོ་ནས་ཞུགས་པ་སོགས་གང་རུང་སྒོམ་གསུང༌། མཐར།
མགོན་པོ་བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་ལ་བདག་སྐྱབས་མཆི། །སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། །སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཁྱོད་ཀྱི་ཉེས་ལྟུང་ཐམས་ཅད་དག་པ་ཡིན་ནོ། །ཞེས་གནང་བ་སྦྱིན་ནས་རང་ལ་གཉིས་སུ་མེད་པར་ཐིམ་པར་གྱུར། ཞེས་མོས་ཤིང་མཉམ་པར་བཞག་པ་ནི་དོན་དམ་དེ་ཁོ་ན་ཉིད་ཀྱི་རྡོར་སེམས་ཡེ་ཤེས་རྡོ་རྗེའི་རྣལ་འབྱོར་རོ། །དེ་ལྟར་རྡོར་སེམས་སྒོམ་བཟླས་ལ་ནན་ཏན་གྱིས་འབད་དགོས་ཏེ། སྡིག་སྒྲིབ་མ་དག་ན་བྱིན་རླབས་མི་འཇུག །བྱིན་རླབས་མི་འཇུག་ན་ལམ་གྱི་ཡོན་ཏན་རྒྱུད་ལ་མི་སྐྱེ་ཞིང༌། སྤྱིར་ལས་མི་དགེ་བ་ཐམས་ཅད་ཀྱིས་ངན་སོང་གི་སྡུག་བསྔལ་མི་བཟོད་པའི་གནས་སུ་འཕེན་ཞིང་དེ་ལས་ཀྱང་སྡོམ་གསུམ་དང་འགལ་བའི་ཉེས་པ་ལྕི། ཁྱད་པར་གསང་སྔགས་ཀྱི་དམ་ཚིག་དང་འགལ་བའི་ཉེས་པ་ནི་ཆེས་ཆེ་བས། གནོང་འགྱོད་དྲག་པོས་བཤགས་བསྡོམ་དང་སྡིག་པ་སྦྱོང་བའི་ཐབས་ལ་མྱུར་པོར་འབད་དགོས་ཤིང༌། སྤྱོད་འཇུག་ལས། བདག་ནི་སྡིག་པ་མ་བྱང་བའི། །སྔོན་དུ་འགུམ་པར་འགྱུར་ཏུ་མཆི། །ཇི་ལྟར་འདི་ལས་ངེས་ཐར་བར། །མྱུར་བའི་ཚུལ་གྱིས་བསྐྱབ་ཏུ་གསོལ། །ཞེས་པ་བཞིན་དང་སྙིང་པོ་རྒྱན་ལས། ཡི་གེ་བརྒྱ་པ་ཆོ་ག་བཞིན། །ཉི་ཤུ་རྩ་ནི་རེ་རེ་བཟླ། །ལྟུང་སོགས་བྱིན་གྱིས་རླབས་འགྱུར་བས། །འཕེལ་བ་རུ་ནི་མི་འགྱུར་ཞེས། །གྲུབ་པ་མཆོག་རྣམས་ཀྱིས་བཤད་པས། །ཐུན་མཚམས་སུ་ནི་སྤྱད་པར་བྱ། །འབུམ་ཕྲག་ཏུ་ནི་བཟླས་གྱུར་ན། །རྣམ་པར་དག་པའི་བདག་ཉིད་འགྱུར། །ཞེས་གསུངས་པས་ཚེགས་ཆུང་དོན་ཆེ་བའི་གདམས་པ་ལ་འབད་པར་བྱའོ། །སྒོ་གསུམ་སྡིག་པའི་བག་ཆགས་ཀྱིས་བགོས་པར། །དཀར་པོའི་ཡོན་ཏན་འཕེལ་བའི་ས་བོན་ཅི། །བླ་མེད་བདེ་ཆེན་གོ་འཕང་སྒྲུབ་འདོད་ན། །བླ་མ་རྡོ་རྗེ་སེམས་དཔའི་སྒྲུབ་ཐབས་ལོངས། །ཞེས་ཀྱང་སྨྲས་སོ། །
༈ གསུམ་པ་ཚོགས་རྫོགས་པར་བྱེད་པ་མཎྜལ་གྱི་སྒོམ་དོན་ནི། སྒྲུབ་པའི་མཎྜལ་དང་མཆོད་པའི་མཎྜལ་གཉིས་ལས། སྒྲུབ་པའི་མཎྜལ་ནི་དཀོན་མཆོག་གི་རྟེན་དངོས་སུ་ཡོད་པའམ། གང་ན་ཡང་དམིགས་པའི་རིམ་པ་ཚོགས་ཞིང་གསལ་གདབ་པ་ནི།
རང་གི་མདུན་མཁར་རིན་ཆེན་སྣ་བཞི་ལས། །ཡོངས་གྲུབ་རི་རབ་གྲུ་བཞི་བང་རིམ་བཞིས། །མཛེས་པ་རྒྱ་ཁྱོན་ཚད་མེད་དཔངས་མཐོ་བའི། །སྟེང་དུ་སྣ་ཚོགས་པདྨ་འདབ་བཞི་པ། །ལྷུན་པོའི་ཁ་ཁྱབ་དེ་ཡི་ལྟེ་བ་རུ། །མི་འཇིགས་བཞི་ལྡན་སེང་གེས་བཏེག་པའི་ཁྲི། །པད་ཉི་ཟླ་བའི་གདན་སྟེང་འཁོར་ལོའི་མགོན། །བླ་མ་རྡོ་རྗེ་འཆང་དབང་ཟུང་འཇུག་སྐུར། །བརྒྱུད་པའི་བླ་མའི་ཚོགས་ཀྱིས་བསྐོར་བར་བསམ། །མདུན་གྱི་འདབ་མར་སྟོབས་བཅུ་དང་ལྡན་པའི། །གླང་ཆེན་ཁྲི་སྟེང་པད་ཉིའི་གདན་བཞུགས་པའི། །ཡི་དམ་འཁོར་ལོ་སྡོམ་པ་གཙོ་བོ་ལ། །རྒྱུད་སྡེ་བཞི་ཡི་ཡི་དམ་ལྷ་ཚོགས་གསལ། །གཡས་ཀྱི་འདབ་མར་རྫུ་འཕྲུལ་རྐང་པ་བཞི། །མཚོན་བྱེད་རྟ་ཡིས་བཏེག་པའི་རིན་ཆེན་ཁྲི། །པད་ཟླའི་གདན་ལ་བདེ་གཤེགས་ཤཱཀྱའི་ཏོག །དུས་གསུམ་རྒྱལ་བ་རྣམས་ཀྱིས་བསྐོར་ཏེ་བཞུགས། །རྒྱབ་ཀྱི་འདབ་མར་དབང་བཅུ་མངའ་བ་ཡི། །རྨ་བྱས་བཏེག་པའི་ཁྲི་དང་པད་ཟླ་ལ། །ཤེས་རབ་ཕར་ཕྱིན་ཡུམ་མཆོག་དམ་པའི་ཆོས། །གླེགས་བམ་རྣམ་པས་བསྐོར་ཏེ་བཞུགས་པར་མོས། །གཡོན་གྱི་འདབ་མར་ཐོགས་མེད་ཐུགས་རྗེའི་སྟོབས། །ཤུགས་འཆང་མཁའ་ལྡིང་གིས་བཏེག་རིན་ཆེན་ཁྲི། །པད་ཟླའི་གདན་ལ་འཕགས་མཆོག་སྤྱན་རས་གཟིགས། །བྱང་སེམས་དགེ་འདུན་ཆེན་པོའི་འཁོར་གྱིས་བསྐོར། །གཞན་ཡང་ཕྱོགས་མཚམས་སྟེང་འོག་ཐམས་ཅད་དུ། །དཔའ་བོ་དཔའ་མོ་ཡེ་ཤེས་སྲུང་མའི་སྡེ། །དམིགས་མེད་ཐུགས་རྗེའི་བདག་ཉིད་མཆོད་འོས་ཀུན། །བདག་ལ་དགྱེས་བཞིན་བྱིན་གྱིས་རློབས་ཕྱིར་བཞུགས། །ཞེས་ངག་ཏུ་བརྗོད་ཅིང་དོན་བསམ་ནས། མཆོད་པའི་མཎྜལ་གྱི་ཐོག་མར་བཟང་སྤྱོད་ནས་བྱུང་བའི་ཇི་སྙེད་སུ་དག་མ་འདོན་བཞིན་ཕྱག་འཚལ་ཏེ།
དེ་ཡང༌། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །དུས་གསུམ་གཤེགས་པ་མི་ཡི་སེང་གེ་ཀུན། །བདག་གིས་མ་ལུས་དེ་དག་ཐམས་ཅད་ལ། །ལུས་དང་ངག་ཡིད་དང་བས་ཕྱག་བགྱིའོ། །ཞེས་པའི་དོན། ཕྱོགས་བཅུའི་འཇིག་རྟེན་ཇི་སྙེད་ན་སུ་དག་ཅེས། འཇིག་རྟེན་གྱི་ཁམས་གཅིག་གམ་བཅུ་ལ་སོགས་པའི་གྲངས་ཚད་ཅན་མ་ཡིན་པར། ཕྱོགས་བཅུ་མཐའ་ཡས་པ་ན་བཞུགས་པ་ལ་ཕྱག་འཚལ་ཏེ། དེ་ཡང་ད་ལྟར་བཞུགས་པ་མ་ཟད་ཀྱི། དུས་གསུམ་དུ་གཤེགས་ཤིང་བཞུགས་པ་མིར་སྐྱེ་བ་སྟོན་པ་དང༌། ཐམས་ཅད་ལ་འཇིགས་པ་དང་བྲལ་བའི་མི་ཡི་སེངྒེ་སྟེ། སངས་རྒྱས་མ་ལུས་པ་དེ་དག་ཐམས་ཅད་ལ་ཕྱག་འཚལ་ལོ། །སུ་ཞིག་གིས་ཕྱག་འཚལ་ཞེ་ན་བདག་གིས་སོ། །ཚུལ་ཇི་ལྟར་ཕྱག་འཚལ་ན། ལུས་དང་ངག་ཡིད་དང་བ་སྟེ་རྙོག་པ་དང་བྲལ་བའི་དད་པ་ཆེན་པོའི་སྒོ་ནས་ཕྱག་བགྱིའོ། །ཞེས་པ་སྟེ་སྒོ་གསུམ་གཅིག་ཏུ་འདུས་པའི་ཕྱག་གོ། །སྒོ་གསུམ་སོ་སོའི་ཕྱག་ལས་ཐོག་མར་ལུས་ཀྱི་ཕྱག་ནི། བཟང་པོ་སྤྱོད་པའི་སྨོན་ལམ་སྟོབས་དག་གིས། །རྒྱལ་བ་ཐམས་ཅད་ཡིད་ཀྱིས་མངོན་སུམ་དུ། །ཞིང་གི་རྡུལ་སྙེད་ལུས་རབ་བཏུད་པ་ཡིས། །རྒྱལ་བ་ཀུན་ལ་རབ་ཏུ་ཕྱག་འཚལ་ལོ། །ཞེས་པའི་དོན་བཟང་པོ་སྤྱོད་པ་ལ་སྨོན་ཅིང་འདུན་པ་སྟེ་སྨོན་ལམ་གྱི་སྟོབས་དག་གིས། སྡིག་པའི་ཆོས་ཐམས་ཅད་ལས་རྒྱལ་བས་རྒྱལ་བ་སྟེ། ཕྱོགས་བཅུའི་རྒྱལ་བ་མ་ལུས་པ་ཐམས་ཅད་ཡིད་ཀྱིས་མོས་པས་མངོན་སུམ་དུ་དམིགས་ཏེ། དེ་རེ་རེའི་སྐུ་མདུན་དུ་ཡང་སངས་རྒྱས་ཀྱི་ཞིང་མ་ལུས་པ་དག་གི་རྡུལ་ཇི་སྙེད་པ་དང་གྲངས་མཉམ་པའི་ལུས་རབ་ཏུ་བཏུད་པས་རྟག་ཏུ་ཕྱག་འཚལ་ལོ། །ཞེས་སོ། །ཡིད་ཀྱི་ཕྱག་ནི། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་དག །དེ་ལྟར་ཆོས་ཀྱི་དབྱིངས་རྣམས་མ་ལུས་པ༑ །ཐམས་ཅད་རྒྱལ་བ་དག་གིས་གང་བར་མོས། །རྡུལ་ཕྲ་རབ་གཅིག་གི་སྟེང་སྟེ་གོ་ས་ན་ཡང་ཞིང་མ་ལུས་པའི་རྡུལ་གྱི་གྲངས་ཇི་སྙེད་པའི་གྲངས་དང་མཉམ་པའི་སངས་རྒྱས་བཞུགས་པ་དང༌། དེ་ཡང་གཅེར་བ་དང་དོག་པ་མ་ཡིན་པར། སངས་རྒྱས་ཀྱི་སྲས་བྱང་ཆུབ་སེམས་དཔའི་འཁོར་གྱིས་བསྐོར་ཏེ་བཞུགས་པ་དང༌། དེ་ཡང་རྡུལ་གཅིག་གི་སྟེང་ན་དེ་ལྟར་ཡོད་པ་བཞིན་དུ་ཡུལ་ཕྱོགས་སམ་འཇིག་རྟེན་གྱི་ཁམས་གཅིག་ཙམ་དུ་མ་ཟད་ཆོས་ཀྱི་དབྱིངས་མ་ལུས་པ་སྟེ། ཆོས་དབྱིངས་ཀྱིས་གར་ཁྱབ་ནམ་མཁས་ཁྱབ། ནམ་མཁས་གར་ཁྱབ་དེ་དང་མཉམ་པའི་ཞིང་རབ་འབྱམས་ཐམས་ཅད་རྒྱལ་བ་སྲས་བཅས་ཀྱིས་གང་བར་མོས་ཤིང༌། ཡིད་ཀྱིས་དད་པ་བླ་ན་མེད་པ་སྒོམ་མོ། །ངག་གི་ཕྱག་ནི། དེ་དག་བསྔགས་པ་མི་ཟད་རྒྱ་མཚོ་རྣམས། །དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། །རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། །བདེ་བར་གཤེགས་པ་ཐམས་ཅད་བདག་གིས་བསྟོད། །ཅེས་པ། ཆོས་ཀྱི་དབྱིངས་དང་མཉམ་པའི་སངས་རྒྱས་དེ་དག་གི་བསྔགས་པ་བསྐལ་བའི་བར་དུ་བརྗོད་ཀྱང་མི་ཟད་པ་རྒྱ་མཚོ་ལྟ་བུ་རྣམས་ལ། བསྟོད་དབྱངས་ཡན་ལག་ལྔའམ་དྲུག་ཅུ་སོགས་རྒྱ་མཚོ་ལྟར་མང་བའི་སྒྲ་ཀུན་གྱིས་རྒྱལ་བའི་ཡོན་ཏན་རབ་ཏུ་བརྗོད་པའི་ཚུལ་གྱིས་བདེ་བར་གཤེགས་པ་དེ་དག་ཐམས་ཅད་ལ་བདག་གིས་བསྟོད་དོ། །དེ་ཡང་ཆོས་དབྱིངས་དང་མཉམ་པའི་སངས་རྒྱས་རེ་རེའི་དྲུང་དུ་ལུས་ཞིང་གི་རྡུལ་སྙེད་དུ་སྤྲུལ་པ་དང༌། ལུས་དེ་ལྟ་བུས་སངས་རྒྱས་རེ་རེའི་ཞབས་ལ་འདུད་ཅིང༌། ལུས་རེ་རེ་ལ་ཡང་མགོ་དེ་སྙེད་དང༌། མགོ་རེ་རེ་ལ་ཡང་ལྕེའི་རྩེ་མོ་དེ་སྙེད་དང༌། ལྕེ་དེ་སྙེད་ལས་ཀྱང་བསྟོད་དབྱངས་དེ་སྙེད་བྱུང་བར་མོས་པའོ། །ཞེས་ཀུན་མཁྱེན་སྒྲོལ་བའི་མགོན་པོས་གསུངས་ལ། དེ་ལྟར་ཕྱག་འཚལ་བའི་ཡན་ལག་སྔོན་དུ་སོང་ནས།
མཆོད་པའི་ཡན་ལག་གི་གཙོ་བོ་མཎྜལ་འབུལ་བ་ལ། དེ་ཡང་འབྱོར་ལྡན་ཞིག་ན་གསེར་དངུལ་སོགས་རིན་པོ་ཆེ་མཆོག་ལས་གྲུབ་པའམ། མ་འབྱོར་ན་འཁར་བ་ལྟ་བུའི་རིན་ཆེན་ཕལ་པ་སོགས་ཏེ་ཇི་ལྟར་རྒྱུ་བཟང་ཤིང་ཆེ་བ་ཉིད་ལེགས་པ་ཡིན་པས་གང་འགྲུབ་བྱ། ཚོམ་བུའང་འགྲུབ་ན་རིན་པོ་ཆེའམ། དེ་མིན་དྲི་མས་མ་གོས་པའི་འབྲུ་དཀར་སོགས་ཀྱིས་བྱ། འབུལ་ཚུལ་ནི། ལག་གཡོན་པར་འབྲུ་ཅུང་ཟད་ཙམ་དང་བཅས་པས་མཎྜལ་བཟུང༌། སེམས་རྒྱུད་དྲི་མ་མེད་པ་མཚོན་ཕྱིར་ལེགས་པར་ཕྱིས། སྙིང་རྗེ་བྱང་སེམས་ཀྱི་རླན་དང་མི་འབྲལ་བ་མཚོན་བྱེད་དྲི་དང་བ་བྱུང་ལྔ་སྦྱར་བའི་ཆུས་བྱུག །
ཨོཾ་བཛྲ་བྷཱུ་མི་ཨཱཿཧཱུཾ། ཞེས་མེ་ཏོག་སིལ་མ་བཀྲམ་པས་འོག་གཞི་རྣམ་པར་དག་པ་དབང་ཆེན་གསེར་གྱི་ས་གཞིར་བསམ། ལག་པ་གཡས་པའི་གུང་མོའམ་སྲིན་ལག་གིས་ཁོར་ཡུག་ཏུ་བསྐོར་ནས། ཨོཾ་བཛྲ་རེ་ཁེ་ཨཱཿཧཱུཾ། ཞེས་བརྗོད་པས་ཕྱི་ལྕགས་རིའི་ཁོར་ཡུག་གིས་བསྐོར་བ༼འི༽ར་བསམ། མཎྜལ་དབུས་སུ་མེ་ཏོག་བཞག་སྟེ་ཧཱུཾ་ཞེས་བརྗོད་པས་གེགས་བསལ། ཚོམ་བུ་རྣམས་རིམ་པར་འགོད་ཅིང་དབུས་སུ་འོག་གཞི་རླུང་དང་ཆུ་དང་དབང་ཆེན་གྱི་དཀྱིལ་འཁོར་བརྩེགས་པའི་སྟེང་དུ་རིའི་རྒྱལ་པོ་རི་རབ། རིན་པོ་ཆེ་བཞི་ལས་གྲུབ་ཅིང་བང་རིམ་བཞི་དང་ལྡན་པའི་མཐའ་སྐོར་དུ། གསེར་རི་བདུན་དང་རོལ་མཚོ་བདུན་སྤེལ་མས་བསྐོར་བའི་ཕྱི་རོལ་བ་ཚྭ་ཅན་གྱི་རྒྱ་མཚོར་གླིང་རྣམས། ཕྱི་མཐའ་ཁོར་ཡུག་ལྕགས་རིས་བསྐོར་བའི། ཤར་ལུས་འཕགས་པོ། ལྷོ་ཛམྦུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཤར་གླིང་གི་གཡས་གཡོན་དུ་ལུས་དང་ལུས་འཕགས། ལྷོར་རྔ་ཡབ་དང་རྔ་ཡབ་གཞན། ནུབ་ཏུ་གཡོ་ལྡན་དང་ལམ་མཆོག་འགྲོ། བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླ། སྟེ་གླིང་བཅུ་གཉིས་ལས་ཤར་གླིང་གསུམ་དབྱིབས་ཟླ་གམ། ལྷོ་གླིང་གསུམ་ཤིང་རྟའི་དབྱིབས། ནུབ་གླིང་ཟླུམ་པོ། བྱང་གླིང་གྲུ་བཞི་པ་རྣམས་སུ་གཙོ་ཆེར་མིའི་འགྲོ་བ་དང༌། ལྷོ་ནུབ་ཏུ་སྲིན་པོ་གནས་པར་བཤད། རྒྱ་མཚོ་བརྒྱད་ན་ཀླུ་དང༌། རི་རབ་ཀྱི་ཁོང་སེང་ན་ལྷ་མིན། བང་རིམ་བཞི་དང་ཉི་ཟླ་སྐར་མ་གསེར་རི་བཅས་ལ་རྒྱལ་ཆེན་བཞི་པ་ཆར་གཏོགས་དང་བཅས་པའི་ལྷ་རྣམས། རི་རབ་ཀྱི་སྟེང་ན་སུམ་ཅུ་རྩ་གསུམ་པ། དེའི་སྟེང་གི་ནམ་མཁའ་ལ་བར་དང་བཅས་པའི་མཐོ་བརྩེགས་སུ། འཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་དེ་འདོད་ལྷ་རིགས་བཞི། འདོད་ཁམས་ཀྱི་སྟེང་ནས་ཚངས་རིས། ཚངས་པའི་མདུན་ན་འདོན། ཚངས་ཆེན་ཏེ་བསམ་གཏན་དང་པོ། གཉིས་པ་འོད་ཆུང༌། ཚད་མེད་འོད། འོད་གསལ་ལོ། །གསུམ་པ་དགེ་ཆུང༌། ཚད་མེད་དགེ། དགེ་རྒྱས། བཞི་པ༑ སྤྲིན་མེད། བསོད་ནམས་སྐྱེས། འབྲས་བུ་ཆེ་བ་དང༌། མི་ཆེ་བ། མི་གདུང་བ། གྱ་ནོམ་སྣང་བ། ཤིན་ཏུ་མཐོང་བ། འོག་མིན་རྣམས་ཏེ་བསམ་གཏན་བཞིས་བསྡུས་པའི་ལྷ་གཟུགས་ཁམས་གནས་རིགས་བཅུ་བདུན་ནོ། །སའི་དངོས་གཞིར། དེའི་སྟེང་ན་དབང་ཕྱུག་ཆེན་པོའི་གནས་འོག་མིན་ཆེན་པོ་བྱ་བ་ཡོད་པར་བཤད་གསུངས། དེ་ལས་གོང་ན་སྐྱེ་མཆེད་མུ་བཞིའི་ལྷ་སྟེ། ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་ཡས། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དེ་གཟུགས་མེད་ཀྱི་ལྷ་རྣམས་གནས་སོ། །རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། མ་རྨོས་པའི་ལོ་ཏོག་སྟེ་རིམ་པ་བཞིན། ལྷོ་གླིང༌། བྱང་གླིང༌། ནུབ་གླིང༌། ཤར་གླིང་རྣམས་ཀྱི་ལོངས་སྤྱོད་དུ་གྱུར་པས་ཚོམ་བུའང་ཕྱོགས་དེར་འགོད་ཅིང༌། སྒོམ་དུས་ཀྱང་གླིང་སོ་སོའི་ལོངས་སྤྱོད་དུ་མོས་པས་ཆོག་གསུང༌། འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ། གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ་རྣམས་ཚོམ་བུ་གླིང་བཞིའི་ནང་ཐད་དུ་འགོད་ཅིང་མོས་པས་གླིང་བཞིའི་སྟེང་གི་ནམ་མཁའི་ཕྱོགས་མཚམས་བརྒྱད་དུའོ། །དེའི་ནང་ངོས་ཀྱི་བར་སྣང་ལ། སྒེག་མོ་མ། འཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ། སྣང་གསལ་མ། དྲི་ཆབ་མ་རྣམས་འགོད། རི་རབ་ཀྱི་གཡས་སུ་ཉི་མ། གཡོན་དུ་ཟླ་བ། རིན་པོ་ཆེའི་གདུགས་ཕྱོགས་ལས་རྣམ་པར་རྒྱལ་བའི་རྒྱལ་མཚན་ཏེ་རི་རབ་ཀྱི་མདུན་རྒྱབ་ཏུ་འགོད་པའམ། ཡང་རི་རབ་ཀྱི་སྟེང་དུ་གདུགས། མཐའ་སྐོར་དུ་རྒྱལ་མཚན་གྱི་འཕྲེང་བ་ཡོད་པར་དམིགས་ཏེ་ཚོམ་བུ་ཡང་དེ་དང་བསྟུན། མཎྜལ་མེ་ཏོག་གིས་ཕྱུར་པོར་བཀང་སྟེ། ལྷ་མིའི་དཔལ་འབྱོར་ཕུན་སུམ་ཚོགས་པས་ཡོངས་སུ་གང་བར་དམིགས་ཏེ། དེ་ཡང་སྣོད་ཀྱི་འཇིག་རྟེན་འོག་གཞི་རླུང་ནས་སྲིད་པའི་རྩེ་མོ་ཡན་ཆད་ཀྱི་ཞིང་ཐམས་ཅད་རིན་པོ་ཆེ་འབའ་ཞིག་ལས་གྲུབ་པ་སྟེ། ས་གཞི་རིན་པོ་ཆེའི་བྱེ་མ་བརྡལ་བ་ལ་ཡན་ལག་བརྒྱད་ལྡན་གྱི་ཆུ་རྫིང༌། འདོད་རྒུ་སྦྱིན་པའི་ལྗོན་འཕྲེང་རིན་པོ་ཆེའི་ཁང་བཟང་གིས་གཏམས་ཤིང༌། སྐྱེ་འགྲོ་ཐམས་ཅད་ཀྱང་གཟུགས་དང་ལང་ཚོ་ཕུན་སུམ་ཚོགས་པ་རྒྱན་གོས་ཀྱི་ཁྱད་པར་ཕུལ་དུ་ཕྱིན་པ་སོགས། ལྷ་མིའི་ལོངས་སྤྱོད་དཔག་ཏུ་མེད་པར་སྤྱོད་པ་ལ་ཉོན་མོངས་མེད་པས་ཁྱད་པར་དུ་བྱས་པ་སོགས་སྣོད་བཅུད་ཀྱི་དཔལ་ཡོན་དག་པའི་ཞིང་ཁམས་དང་མཚུངས་པར་ལྡན་པ་སོགས་དང༌། དམིགས་པས་ཁྱབ་ཚེ་གླིང་བཞི་རི་རབ་དང་བཅས་པའི་ཚོམ་བུ་དང་པོ་དེ་ལས། འོད་ཟེར་ནམ་མཁའི་ཁམས་ཡོངས་སུ་འགེངས་པར་སྤྲོས་པའི་འོད་ཟེར་རེའི་རྩེ་ལ་ཡང༌། རིན་པོ་ཆེའི་པདྨ་ཡངས་ཤིང་རྒྱ་ཆེ་བའི་ལྟེ་བར་ཡང་གསེར་གྱི་ས་གཞི་ནས་གདུགས་རྒྱལ་མཚན་གྱི་བར་གྱི། སྣོད་བཅུད་དཔལ་འབྱོར་གྱིས་ཡོངས་སུ་གང་བར་དམིགས་ཏེ་འབུལ་བ་དང༌། གཞན་དུ་མོས་བློ་ཙམ་མོ། །གང་ལྟར་དམིགས་པ་དང་ཆབས་གཅིག །དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་ཚང་ཞིང་ཡིད་དུ་འོང་བ་དང་བཅས་པ་འདི་ཉིད། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་དཀོན་མཆོག་རིན་པོ་ཆེ་རྣམ་པ་གསུམ། དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་རྣམས་ལ་འབུལ་བར་བགྱི། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། གུ་རུ་རཏྣ་མཎྜལ་ཀཾ་ནིརྻཱ་ཏ་ཡ་མི། ཞེས་ཚོམ་བུ་སོ་བདུན་མ་རྒྱས་པ་དང༌།
འབྲིང་པོ་ཚོམ་བུ་ཉེར་གསུམ་མ་ནི། རི་རབ་གླིང་བཞི་གླིང་ཕྲན་ཉི་ཟླ་ལྕགས་རིར་བཅས། །རིན་ཆེན་སྣ་བདུན་གཏེར་གྱི་བུམ་པས་ལེགས་བཀང་སྟེ། །བདག་ལུས་ལོངས་སྤྱོད་སྣང་སྲིད་བཅས་པ་ཀུན་འབུལ་ན། །ཐུགས་རྗེ་ཆེན་པོས་དགོངས་ཏེ་བཞེས་ནས་བསྐྱབ་ཏུ་གསོལ། །སོགས་འདོན་པའི་ཚིག་འདི་དང་བསྟུན།
བསྡུས་པ་ཚོམ་བུ་བདུན་མ་ནི། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་དུ་སྤྱོད་པར་ཤོག །ཅེས་པས་འབུལ་ཞིང་མཎྜལ་འབུལ་ཚིག་གཞན་ཡང༌། ནམ་མཁའི་དབྱིངས་རྣམས་ཀུན་ནས་གང་བའི་སྤོས་ཀྱི་ཆུ་གཏེར་འདོད་རྒུའི་དཔལ་འབྱུང་རིན་ཆེན་པདྨོ་རིན་ཆེན་འོད་འབྱིན་རྒྱས་པས་ཁྱབ་པའི་སྙིང་པོར་ནོར་བུའི་ཁོར་ཡུག་གིས། །ནང་ན་ཞིང་ཁམས་རྒྱ་མཚོ་ས་གཞི་རིན་ཆེན་ལས་གྲུབ་རིམ་གྱིས་གཞོལ་བ་བཀོད་ལེགས་མ་ལུས་བཀོད་པའི་ཕུལ་གྱིས་འཇིག་རྟེན་ཁམས་རེའང་འདོད་ཡོན་རྨད་བྱུང་འཕྱུར་བ་གང༌། །མཐའ་ཡས་སངས་རྒྱས་ཞིང་གིས་བསྐོར་ཞིང་ཀུན་བཟང་མཆོད་སྤྲིན་མ་ཚང་མེད་པའི་རྒྱན་གྱིས་རྣམ་པར་བརྒྱན་པའི་རྡུལ་རེར་རྒྱལ་བ་སྲས་བཅས་མཛད་པ་ཐམས་ཅད་སྣང་བ་ཅན། །གཅིག་ཏུ་འདུ་ཞིང་སོ་སོར་མ་འདྲེས་བྱིན་གྱིས་བརླབས་པའི་རྣམ་འཕྲུལ་ཇི་བཞིན་དེ་དག་བདག་གིས་དགེ་བའི་སེམས་ཀྱིས་སྤྲུལ་ཏེ་དཔལ་ལྡན་བླ་མར་དད་པས་འབུལ་བར་བགྱི། །ཞེས་བརྗོད་དཻ། དེའི་དོན་མདོར་བསྡུ་ན། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་རྒྱ་མཚོའི་བཀོད་པས་མཚོན་པའི་ཞིང་རབ་འབྱམས་བཤད་པ་སྟེ། ནམ་མཁའི་དབྱིངས་ལ་རྒྱ་ཁྱོན་ཚད་མེད་པ་བཞིན། དེ་ཀུན་ནས་གང་བའི་སྤོས་ཀྱི་ཆུ་གཏེར་ཏེ་སྤོས་ཆུའི་རྒྱ་མཚོ་ནོར་བུ་ཀུན་ནས་སྣང་བའི་གཞིས་བརྒྱན་པའི་སྙིང་པོ་སོགས། སངས་རྒྱས་ཀྱི་ཞིང་རྡུལ་ཕྲ་རབ་སྙེད་ཀྱི་གྲངས་དང་མཉམ་པའི་སྤོས་ཆུའི་རྒྱ་མཚོ་མཐའ་ཡས་པ་རྣམས། རླུང་གི་དཀྱིལ་འཁོར་རི་རབ་ཀྱི་རྡུལ་ཕྲ་རབ་སྙེད་ཀྱིས་བསྟེན་ཅིང༌། སྤོས་ཆུའི་རྒྱ་མཚོ་མཐའ་ཡས་པ་གྲངས་ཀྱིས་བགྲང་བར་མི་ནུས་པ་དག་ལས། འདོད་རྒུའི་དཔལ་འབྱུང་བའི་ནོར་བུ་རིན་པོ་ཆེའི་པདྨོ་རིན་པོ་ཆེའི་འོད་ཟེར་ཀུན་ནས་འབྱིན་པ། རབ་ཏུ་རྒྱས་པ་གྲངས་ལས་འདས་པ་འཁོད་ཅིང་ཁྱབ་པའི་པདྨ་སོ་སོའི་སྙིང་པོར་ནོར་བུའི་ཁོར་ཡུག་གིས་བསྐོར་བའི་ནང་ན། ཞིང་ཁམས་རྒྱ་མཚོ་མཐའ་མེད་པ་དེ་ཐམས་ཅད་ཀྱང༌། ས་གཞི་རིན་པོ་ཆེ་ལས་གྲུབ་ཅིང༌། དབུས་མཐོ། མཐའ་རིམ་གྱིས་གཞོལ་བ༑ ཁོད་སྙོམས་པ། རེག་ན་བདེ་བ་གསེར་གྱི་པདྨ་སོགས་ཡིད་འོངས་ནོར་བུའི་ལྗོངས་ཀྱིས་མཛེས་པ། རིན་པོ་ཆེའི་ཁང་བཟང་དང༌། སྐྱེ་འགྲོ་ཉོན་མོངས་མེད་ཅིང་ཕུན་ཚོགས་ཡོན་ཏན་གྱི་འབྱོར་པ་སོགས། མདོར་ན་བཀོད་ལེགས་མ་ཚང་བ་མེད་པའི་ལོངས་སྤྱོད་ཕུལ་དུ་བྱུང་བའམ་རྨད་དུ་བྱུང་བས་འཇིག་རྟེན་གྱི་ཁམས་ཐམས་ཅད་འཕྱུར་བུར་བཀང་བ། མཐའ་ཡས་པའི་སངས་རྒྱས་ཀྱི་ཞིང་ཁམས་དཔག་ཏུ་མེད་པས་བསྐོར་བ་ལ་མཆོད་པའི་སྤྲིན་རབ་འབྱམས་དཔག་ཏུ་མེད་པ་རྒྱུན་མི་ཆད་པ་ཀུན་ཏུ་བཟང་པོའི་ཏིང་འཛིན་སྨོན་ལམ་གྱི་མཐུ་ལྟར་རྣམ་པར་བརྒྱན་ཅིང༌། ཞིང་གི་རྡུལ་རེར་ཡང་རྡུལ་སྙེད་ཀྱི་རྒྱལ་བ་སྲས་བཅས་ཐམས་ཅད་དོག་པ་མ་ཡིན་པར་མཛད་པའི་འཕྲུལ་རླབས་ཐམས་ཅད་ཅིག་ཅར་གསལ་བའམ་སྣང་བ་ཅན་དང༌། དེ་ཡང་ཆོས་ཀྱི་དབྱིངས་སུ་རོ་གཅིག་པ་བཞིན། དུ་མར་སྣང་ཡང་ཆོས་ཉིད་གཅིག་ཏུ་འདུ་བ། གཅིག་པུ་ཉིད་རྣམ་པ་ཐམས་ཅད་པར་འཆར་བའི་རྒྱལ་བའི་ཐུགས་རྗེའི་བྱིན་རླབས་རྣམ་པར་འཕྲུལ་པ་སྟོན་པ་ཇི་བཞིན། བདག་གིས་དགེ་བའི་སེམས་མོས་སྟོབས་ཀྱིས་སྤྲུལ་ཏེ། དཔལ་ལྡན་བླ་མར་དད་པས་འབུལ་བར་བགྱི་ན་འགྲོ་ཀུན་སྤྲུལ་སྐུའི་ཞིང་ལ་སྤྱོད་པར་ཤོག་ཅིག་པའོ། །
ཞིང་ཁམས་རྒྱ་མཚོ་རྡུལ་རེར་རྡུལ་སྙེད་ཀྱི། །སངས་རྒྱས་ཞིང་དང་ཀུན་བཟང་མཆོད་པའི་སྤྲིན། །ཀུན་གྱི་རྒྱན་ལྡན་ཇི་སྙེད་འོད་འཕྲོའི་རྩེར། །རྒྱལ་བ་སྲས་བཅས་རྣམ་ཐར་ཀུན་སྣང་ཞིང༌། །འཁོར་ཞིའི་འདོད་རྒུ་མ་ཚང་མེད་འདུས་པ། །ཆོས་དབྱིངས་ཐམས་ཅད་རྒྱས་པར་འགེངས་པའི་འཕྲུལ། །ནམ་མཁའི་ཁམས་ཁྱབ་སྲིད་པའི་མཐར་གནས་ནས། །ཆོས་ཀྱི་རྒྱལ་པོ་མཆོད་པས་མཉེས་གྱུར་ཅིག །ཅེས་པའི་ཚིག་དོན་ཡང་གོང་གིས་ཤེས་སོ། །མཎྜལ་གྱི་གྲངས་འཛིན་སྐབས་ཐོག་མར་རྒྱས་པ་རེའི་རྗེས་སུ་འདོན་ཚིག་བསྡུས་པ་རི་རབ་གླིང་བཞི་མ་ལྟ་བུས་གྲངས་བསོག །མེ་ཏོག་གི་ཚོམ་བུ་ཡང་རེ་རེ་བཞིན་ཁ་གསོ་བྱ། དེ་ནས་ཡན་ལག་བདུན་པ་ལས་མཆོད་པའི་ཡན་ལག་གི་འཕྲོས་བླ་ན་ཡོད་པའི་མཆོད་པ།
མེ་ཏོག་དམ་པ་འཕྲེང་བ་དམ་པ་དང༌། །སིལ་སྙན་རྣམས་དང་བྱུག་པ་གདུགས་མཆོག་དང༌། །མར་མེ་མཆོག་དང་བདུག་སྤོས་དམ་པ་ཡིས། །རྒྱལ་བ་དེ་དག་ལ་ནི་མཆོད་པར་བགྱི། །ན་བཟའ་དམ་པ་རྣམས་དང་དྲི་མཆོག་དང༌། །ཕྱེ་མའི་ཕུར་མ་རི་རབ་མཉམ་པ་དང༌། །བཀོད་པས་ཁྱད་པར་འཕགས་པའི་མཆོག་ཀུན་གྱིས། །རྒྱལ་བ་དེ་དག་ལ་ཡང་མཆོད་པར་བགྱི། །དམ་པ་ཞེས་པ་དང་མཆོག་ཞེས་པའི་དོན་ནི་བཟང་པོའི་དོན་ཡིན་པས། དངོས་པོ་དེ་ཉིད་རྒྱུ་བཟང་ཞིང་མཛེས་པ་ལ་སོགས་པ་ཅན་ཏེ། དེ་ཡང་ལྷ་དང་མིའི་མེ་ཏོག་དམ་པ་སིལ་མ་རྣམས་དང༌། རིན་པོ་ཆེ་དང་མེ་ཏོག་གི་འཕྲེང་བ་དམ་པ་དང༌། སིལ་སྙན་རྣམས་དང་རྒྱུན་ཅན་ལ་སོགས་པ་རོལ་མོའི་མཆོག་རྣམས་དང༌། དྲི་ཞིམ་པོའི་བྱུག་པ་དང༌། གདུགས་མཆོག་ལ་སོགས་པ་བ་དན་དང༌། རྒྱལ་མཚན། ལྡ་ལྡི་ལ་སོགས་པ་དང༌། འབྲུ་མར་ལ་སོགས་པའི་མར་མེ་མཆོག་དང༌། ཤངས་ཚིམ་པར་བྱེད་པ་ལྷན་སྐྱེས་སྣ་གཅིག་པའམ་སྦྱར་སྤོས་དམ་པ། གཞན་ཡང་ན་བཟའ་ལྷ་དང་མིའི་གོས་མཆོག་དང༌། སྐུ་ལ་བྱུག་པར་བྱ་བ་སྟོང་གསུམ་ཀུན་ཏུ་དྲི་ངད་ལྡང་བའི་ལྷའི་དྲི་ཆབ། སྤོས་དྲི་ཞིམ་པོའི་ཕྱེ་མའི་ཕུར་མ་འཐུམ་བུར་བྱས་པ་དེ་དག་ཀྱང༌། རྒྱ་རྔམས་རི་རབ་དང་མཉམ་པ༑ བཀོད་པས་ཁྱད་པར་འཕགས་པའི་མཆོག་རྣམས་ཀྱིས་རྒྱལ་བ་རྣམས་ལ་མཆོད་པར་བགྱི་ཞེས་པའོ། །བླ་ན་མེད་པའི་མཆོད་པ་ནི། མཆོད་པ་གང་རྣམས་བླ་མེད་རྒྱ་ཆེ་བ། །དེ་དག་རྒྱལ་བ་ཐམས་ཅད་ལ་ཡང་མོས། །བཟང་པོ་སྤྱོད་ལ་དད་པའི་སྟོབས་དག་གིས། །རྒྱལ་བ་ཀུན་ལ་ཕྱག་འཚལ་མཆོད་པར་བགྱི། །འདི་ནི་བླ་ན་མེད་པ་སྟེ། ལྷའི་འཇིག་རྟེན་མན་ཆད་ན་དེ་ལས་ལྷག་ལྟ་ཅི་སྨོས། དེ་དང་མཉམ་པ་འགའ་ཡང་མེད་པས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་ལས་སྤྲུལ་པའི་མཆོད་པ་ཇི་སྙེད་པ་རྣམས་ནི། དེའི་གོང་ན་མཆོད་པ་གཞན་མེད་པས་བླ་ན་མེད་པ་དང༌། ཕྱོགས་དུས་ཀུན་ཏུ་ཁྱབ་པས་རྒྱ་ཆེ་བ་ཡིན་ལ། དེ་དག་གོང་དུ་སྨོས་པའི་རྒྱལ་བ་ཐམས་ཅད་ལ་ཡང་ལྷག་པར་མོས་པ་དང༌། བཟང་པོ་སྤྱོད་པ་ལ་ཕན་ཡོན་དཔག་ཏུ་མེད་པ་ཞིག་ཡོད་པར་ཡིད་ཆེས་པའི་དད་པའི་སྟོབས་ཀྱིས་ཀུན་ནས་བླངས་ཏེ། རྒྱལ་བ་ཀུན་ལ་ཕྱག་འཚལ་ཞིང་མཆོད་པར་བགྱིའོ། །ཞེས་ཏེ་དེ་ལྟར་ཕྱག་འཚལ་བའི་ཚུལ་བསམ་གྱིས་མི་ཁྱབ་པ་དང༌། མཆོད་པའི་ཚུལ་བསམ་གྱིས་མི་ཁྱབ་པ་རྣམས་ནི། ད་ལྟ་མོས་པས་སྒྲུབ་པ་དང༌། མ་འོངས་པ་ན་མཐུ་ཐོབ་པའི་ཚེ་དེ་ལྟ་བུ་འགྲུབ་པར་སྨོན་པ་ཉིད་དོན་གྱི་གཙོ་བོ་ཡིན་ནོ། །དེ་ནས་བཤགས་པའི་ཡན་ལག་ལ། སྐབས་འདིར་ཕུང་པོ་གསུམ་པའི་མདོ་འདོན་སྲོལ་མཛད་པས། དེ་ལྟར་ན་བྱང་ཆུབ་ལྟུང་བཤགས་འདིར་འདོན།
༈ ན་མོ། བདག་སོགས་སེམས་ཅན་ཐམས་ཅད་དུས་རྟག་ཏུ་བླ་མ་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། །རྡོ་རྗེའི་སྙིང་པོ་རབ་ཏུ་འཇོམས་པ་ལ་ཕྱག་འཚལ་ལོ། །རིན་ཆེན་འོད་འཕྲོ་ལ་ཕྱག་འཚལ་ལོ། །ཀླུང་དབང་གི་རྒྱལ་པོ་ལ་ཕྱག་འཚལ་ལོ། །དཔའ་བོའི་སྡེ་ལ་ཕྱག་འཚལ་ལོ། །དཔལ་དགྱེས་ལ་ཕྱག་འཚལ་ལོ། །རིན་ཆེན་མེ་ལ་ཕྱག་འཚལ་ལོ། །རིན་ཆེན་ཟླ་འོད་ལ་ཕྱག་འཚལ་ལོ། །མཐོང་བ་དོན་ཡོད་ལ་ཕྱག་འཚལ་ལོ། །རིན་ཆེན་ཟླ་བ་ལ་ཕྱག་འཚལ་ལོ། །དྲི་མ་མེད་པ་ལ་ཕྱག་འཚལ་ལོ། །དཔལ་བྱིན་ལ་ཕྱག་འཚལ་ལོ། །ཚངས་པ་ལ་ཕྱག་འཚལ་ལོ། །ཚངས་པས་བྱིན་ལ་ཕྱག་འཚལ་ལོ། །ཆུ་ལྷ་ལ་ཕྱག་འཚལ་ལོ། །ཆུ་ལྷའི་ལྷ་ལ་ཕྱག་འཚལ་ལོ། །དཔལ་བཟང་ལ་ཕྱག་འཚལ་ལོ། །ཙནྡན་དཔལ་ལ་ཕྱག་འཚལ་ལོ། །གཟི་བརྗིད་མཐའ་ཡས་ལ་ཕྱག་འཚལ་ལོ། །འོད་དཔལ་ལ་ཕྱག་འཚལ་ལོ། །མྱ་ངན་མེད་པའི་དཔལ་ལ་ཕྱག་འཚལ་ལོ། །སྲེད་མེད་ཀྱི་བུ་ལ་ཕྱག་འཚལ་ལོ། །མེ་ཏོག་དཔལ་ལ་ཕྱག་འཚལ་ལོ། །དེ་བཞིན་གཤེགས་པ་ཚངས་པའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །དེ་བཞིན་གཤེགས་པ་པདྨའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །ནོར་དཔལ་ལ་ཕྱག་འཚལ་ལོ། །དྲན་པའི་དཔལ་ལ་ཕྱག་འཚལ་ལོ། །མཚན་དཔལ་ཤིན་ཏུ་ཡོངས་གྲགས་ལ་ཕྱག་འཚལ་ལོ། །དབང་པོའི་ཏོག་གི་རྒྱལ་མཚན་གྱི་རྒྱལ་པོ་ལ་ཕྱག་འཚལ་ལོ། །ཤིན་ཏུ་རྣམ་པར་གནོན་པའི་དཔལ་ལ་ཕྱག་འཚལ་ལོ། །གཡུལ་ལས་ཤིན་ཏུ་རྣམ་པར་རྒྱལ་བ་ལ་ཕྱག་འཚལ་ལོ། །རྣམ་པར་གནོན་པས་གཤེགས་པའི་དཔལ་ལ་ཕྱག་འཚལ་ལོ། །ཀུན་ནས་སྣང་བ་བཀོད་པའི་དཔལ་ལ་ཕྱག་འཚལ་ལོ། །རིན་ཆེན་པདྨོས་རྣམ་པར་གནོན་པ་ལ་ཕྱག་འཚལ་ལོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་དང་པདྨ་ལ་རབ་ཏུ་བཞུགས་པ་རི་དབང་གི་རྒྱལ་པོ་ལ་ཕྱག་འཚལ་ལོ། །དེ་དག་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་གསོལ། བདག་གི་སྐྱེ་བ་འདི་དང་སྐྱེ་བ་ཐོག་མ་དང་ཐ་མ་མ་མཆིས་པ་ནས་འཁོར་བ་ན་འཁོར་བའི་སྐྱེ་གནས་ཐམས་ཅད་དུ། སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བའམ། མཆོད་རྟེན་གྱི་དཀོར་རམ། དགེ་འདུན་གྱི་དཀོར་རམ། ཕྱོགས་བཅུའི་དགེ་འདུན་གྱི་དཀོར་འཕྲོགས་པ་དང༌། འཕྲོག་ཏུ་བཅུག་པ་དང༌། འཕྲོག་པ་ལ་རྗེས་སུ་ཡི་རང་བའམ། མཚམས་མ་མཆིས་པ་ལྔའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བའམ། མི་དགེ་བ་བཅུའི་ལས་ཀྱི་ལམ་ཡང་དག་པར་བླང་བ་ལ་ཞུགས་པ་དང༌། འཇུག་ཏུ་སྩལ་བ་དང༌། འཇུག་པ་ལ་རྗེས་སུ་ཡི་རང་བའམ། ལས་ཀྱི་སྒྲིབ་པ་གང་གིས་བསྒྲིབས་ནས་བདག་སེམས་ཅན་དམྱལ་བར་མཆི་བའམ། དུད་འགྲོའི་སྐྱེ་གནས་སུ་མཆི་བའམ། ཡི་དྭགས་ཀྱི་ཡུལ་དུ་མཆི་བའམ། ཡུལ་མཐའ་འཁོབ་ཏུ་སྐྱེ་བའམ། ཀླ་ཀློར་སྐྱེ་བའམ། ལྷ་ཚེ་རིང་པོ་རྣམས་སུ་སྐྱེ་བའམ། དབང་པོ་མ་ཚང་བར་འགྱུར་བའམ། ལྟ་བ་ལོག་པར་འཛིན་པར་འགྱུར་བའམ། སངས་རྒྱས་འབྱུང་བ་ལ་མཉེས་པར་མི་བགྱིད་པར་འགྱུར་བའི་ལས་ཀྱི་སྒྲིབ་པ་གང་ལགས་པ་དེ་དག་ཐམས་ཅད་སངས་རྒྱས་བཅོམ་ལྡན་འདས་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ༑ ཚད་མར་གྱུར་པ། མཁྱེན་པས་གཟིགས་པ་དེ་དག་གི་སྤྱན་སྔར་མཐོལ་ལོ་བཤགས་སོ། །མི་འཆབ་བོ། །མི་སྦེད་དོ། །སླན་ཆད་ཀྱང་གཅོད་ཅིང་སྡོམ་པར་བགྱིད་ལགས་སོ། །སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་གསོལ། །བདག་གི་སྐྱེ་བ་འདི་དང་སྐྱེ་བ་ཐོག་མ་དང་ཐ་མ་མ་མཆིས་པ་ནས་འཁོར་བ་ན་འཁོར་བའི་སྐྱེ་གནས་གཞན་དག་ཏུ། །སྦྱིན་པ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་སྩལ་བའི་དགེ་བའི་རྩ་བ་གང་ལགས་པ་དང༌། བདག་གིས་ཚུལ་ཁྲིམས་བསྲུངས་པའི་དགེ་བའི་རྩ་བ་གང་ལགས་པ་དང༌། བདག་གིས་ཚངས་པར་སྤྱོད་པ་ལ་གནས་པའི་དགེ་བའི་རྩ་བ་གང་ལགས་པ་དང༌། བདག་གིས་སེམས་ཅན་ཡོངས་སུ་སྨིན་པར་བགྱིས་པའི་དགེ་བའི་རྩ་བ་གང་ལགས་པ་དང༌། བདག་གིས་བྱང་ཆུབ་མཆོག་ཏུ་སེམས་བསྐྱེད་པའི་དགེ་བའི་རྩ་བ་གང་ལགས་པ་དང༌། བདག་གིས་བླ་ན་མེད་པའི་ཡེ་ཤེས་ཀྱི་དགེ་བའི་རྩ་བ་གང་ལགས་པ་དེ་དག་ཐམས་ཅད་གཅིག་ཏུ་བསྡུས་ཤིང་བཟླུམས་ཏེ་བསྡོམས་ནས་བླ་ན་མ་མཆིས་པ་དང༌། གོང་ན་མ་མཆིས་པ་དང༌། གོང་མའི་ཡང་གོང་མ། བླ་མའི་ཡང་བླ་མར་ཡོངས་སུ་བསྔོ་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། །ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོས་པ་དང༌། ཇི་ལྟར་མ་བྱོན་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་འགྱུར་བ་དང༌། ཇི་ལྟར་ད་ལྟར་བཞུགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་མཛད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ། །སྡིག་པ་ཐམས་ཅད་ནི་སོ་སོར་བཤགས་སོ། །བསོད་ནམས་ཐམས་ཅད་ལ་ནི་རྗེས་སུ་ཡི་རང་ངོ༌། །སངས་རྒྱས་ཐམས་ཅད་ལ་ནི་བསྐུལ་ཞིང་གསོལ་བ་འདེབས་སོ། །བདག་སོགས་བླ་ན་མེད་པའི་ཡེ་ཤེས་ཀྱི་མཆོག་དམ་པ་ཐོབ་པར་གྱུར་ཅིག །མི་མཆོག་རྒྱལ་བ་གང་དག་ད་ལྟར་བཞུགས་པ་དང༌། གང་དག་འདས་པ་དག་དང་དེ་བཞིན་གང་མ་བྱོན། ཡོན་ཏན་བསྔགས་པ་མཐའ་ཡས་རྒྱ་མཚོ་འདྲ་ཀུན་ལ། །ཐལ་མོ་སྦྱར་བར་བགྱིས་ཏེ་སྐྱབས་སུ་ཉེ་བར་མཆིའོ།།
ཕུང་པོ་གསུམ་ཟེར་བའི་རྒྱུ་མཚན་ནི། རྟེན་གྱི་ཕུང་པོ། བཤགས་པའི་ཕུང་པོ། བསྔོ་བའི་ཕུང་པོ་གསུམ་བརྗོད་དོན་ལ་ཡོད་པས་དེར་བཏགས་སོ། །དེ་ཡང་སངས་རྒྱས་ཤཱཀྱ་ཐུབ་པ་ནས་སངས་རྒྱས་རི་དབང་གི་རྒྱལ་པོ་ལ་ཕྱག་འཚལ་ལོའི་བར་རྟེན་གྱི་ཕུང་པོ། བདག་གཞན་གྱི་སྐྱེ་བ་འདི་དང་སོགས་ནས་བགྱིད་ལགས་སོའི་བར་སྡིག་པ་མི་དགེ་བ་ཐམས་ཅད་བཤགས་སྡོམ་བགྱིད་པ་སྟེ་བཤགས་པའི་ཕུང་པོ། སངས་རྒྱས་བཅོམ་ལྡན་འདས་སོགས་ནས་རྫོགས་པའི་བར་གྱིས་བསྔོ་བྱ། སྔོ་བྱེད། བསྔོ་བ་སོགས་བསྔོ་བའི་ཕུང་པོ་ཡན་ལག་དང་བཅས་པ་བསྟན་ཏོ། །དེ་ནས་བཟང་སྤྱོད་ཀྱི། འདོད་ཆགས་ཞེ་སྡང་གཏི་མུག་དབང་གིས་ནི། །ལུས་དང་ངག་དང་དེ་བཞེན་ཡིད་ཀྱིས་ཀྱང༌། །སྡིག་པ་བདག་གིས་བགྱིས་པ་ཅི་མཆིས་པ། །དེ་དག་ཐམས་ཅད་བདག་གིས་སོ་སོར་བཤགས། །རྒྱུ་དུག་གསུམ་ལ་བརྟེན་ནས་བདག་གིས་ལུས་ངག་ཡིད་ཀྱིས་སྡིག་པ་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བའི་ཉེས་པ་ཅི་མཆིས་པ་ཐམས་ཅད་རྒྱལ་བ་སྲས་བཅས་རྣམས་ཀྱི་སྤྱན་སྔར་འགྱོད་པ་དྲག་པོས་སོ་སོར་བཤགས་སོ། །ཞེས་སྟོབས་བཞི་ཚང་བའི་སྒོ་ནས་བཤགས་པ་སྟེ། རྒྱལ་བ་རྣམས་ཀྱི་སྤྱན་སྔར་དམིགས་པ་རྟེན་གྱི་སྟོབས། བཤགས་པའི་ཚིག་སོགས་སྡིག་པ་བཤགས་པའི་ཐབས་ལ་འབད་པ་གཉེན་པོ་ཀུན་ཏུ་སྤྱོད་པའི་སྟོབས། ཉེས་བྱས་ལ་དུག་འཐུངས་པ་ལྟ་བུའི་འགྱོད་པ་བསྐྱེད་པ་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབས་ཀྱང་མི་བྱེད་སྙམ་པའི་སྡོམ་སེམས་ཉེས་པ་ལས་སླར་ལྡོག་པའི་སྟོབས་བཞི་ཡིན་ནོ། །སྔོན་གྱི་སྐྱེས་བུ་དམ་པ་རྣམས་ཀྱི་ཞལ་ནས། སྡིག་ལྟུང་དང་ཞག་ཏུ་མི་འགྲོགས་པར་མཐོལ་བཤགས་བགྱིད་དགོས་ཞེས་གསུངས་པས་ཤིན་ཏུ་གལ་ཆེའོ། །ཡི་རང་བའི་ཡན་ལག །ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། །རང་རྒྱལ་རྣམས་དང་སློབ་དང་མི་སློབ་དང༌། །འགྲོ་བ་ཀུན་གྱི་བསོད་ནམས་གང་ལ་ཡང༌། །དེ་དག་ཀུན་གྱི་རྗེས་སུ་བདག་ཡི་རངས། །ཞེས་པ་སྟེ། ཕྱོགས་བཅུ་ན་བཞུགས་པའི་རྒྱལ་བ་ཀུན་དང༌། སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་དཔའ་རྣམས་དང༌། རང་རྒྱལ་དང་ཉན་ཐོས་སློབ་པ་སྟེ། རྒྱུན་ཞུགས་ཕྱིར་འོང་ཕྱིར་མི་འོང་གསུམ་དང༌། མི་སློབ་པ་དགྲ་བཅོམ་པ་དང༌། གཞན་ཡང་འགྲོ་བ་ཐམས་ཅད་ཀྱིས་བསོད་ནམས་དགེ་བ་བྱས་པ་དེ་དག་ལ་བདག་རབ་ཏུ་དགའ་བའི་སྒོ་ནས་རྗེས་སུ་ཡི་རང་ངོ༌། །ཆོས་འཁོར་བསྐོར་བར་བསྐུལ་བའི་ཡན་ལག་ནི། གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག །བྱང་ཆུབ་རིམ་པར་སངས་རྒྱས་མ་ཆགས་བརྙེས། །མགོན་པོ་དེ་དག་བདག་གིས་ཐམས་ཅད་ལ། །འཁོར་ལོ་བླ་ན་མེད་པར་བསྐོར་བར་བསྐུལ། །ཕྱོགས་བཅུའི་འཇིག་རྟེན་ན་སེམས་ཅན་རྣམས་ཀྱི་གཏི་མུག་གི་མུན་པ་སེལ་བར་མཛད་པའི་སྒྲོན་མ་དག །བྱང་ཆུབ་དམ་པར་སངས་རྒྱས་ཤིང་དུས་གསུམ་ལ་མ་ཆགས་པའི་ཡེ་ཤེས་བརྙེས་པའི་མགོན་པོ་རྣམས་ལ། སེམས་ཅན་ཐམས་ཅད་ལ་ཕན་པའི་ཕྱིར་ཆོས་ཀྱི་འཁོར་ལོ་བླ་ན་མེད་པར་བསྐོར་བར་བསྐུལ་ཞིང་གསོལ་བ་འདེབས་སོ། །ཞེས་པའོ། །མྱ་ངན་ལས་མི་འདའ་བར་གསོལ་བའི་ཡན་ལག་ནི། མྱ་ངན་འདའ་སྟོན་གང་བཞེད་དེ་དག་ལ། །འགྲོ་བ་ཀུན་ལ་ཕན་ཞིང་བདེ་བའི་ཕྱིར། །བསྐལ་པ་ཞིང་གི་རྡུལ་སྙེད་བཞུགས་པར་ཡང༌། །བདག་གིས་ཐལ་མོ་རབ་སྦྱར་གསོལ་བར་བགྱི། །སངས་རྒྱས་ཐམས་ཅད་ནི་ཆོས་སྐུ་རྟག་པའི་སྐུ་ཅན་ཡིན་མོད་ཀྱང༌། གདུལ་བྱ་རྟག་འཛིན་ཅན་འདུལ་ཕྱིར་གཟུགས་སྐུ་མྱ་ངན་ལས་འདའ་བའི་ཚུལ་སྟོན་པར་བཞེད་པ་དེ་ཐམས་ཅད་ལ༑ འགྲོ་བ་རྣམས་ལ་མངོན་མཐོ་ངེས་ལེགས་ཀྱི་ཕན་བདེ་འབྱུང་ཕྱིར། བསྐལ་པ་ཞིང་གི་རྡུལ་སྙེད་ཀྱི་གྲངས་ལྡན་དུ་བཞུགས་པར་གསོལ་བ་འདེབས་པའོ། །བསྔོ་བའི་ཡན་ལག་ནི། ཕྱག་འཚལ་བ་དང་མཆོད་ཅིང་བཤགས་པ་དང༌། །རྗེས་སུ་ཡི་རངས་བསྐུལ་ཞིང་གསོལ་བ་ཡི། །དགེ་བ་ཅུང་ཟད་བདག་གིས་ཅི་བསགས་པ། །ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། །དེ་ལྟར་ཕྱག་འཚལ་བ་དང༌། མཆོད་པ་དང༌། སྡིག་པ་བཤགས་པ། དགེ་བ་ལ་ཡི་རང་བ། ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་སོགས་དགེ་བ་ཐམས་ཅད་སྲིད་པའི་བདེ་བ་དང་ཉན་རང་གི་བྱང་ཆུབ་ཙམ་མ་ཡིན་པར་རྣམ་པ་ཐམས་ཅད་མཁྱེན་པའི་གོ་འཕང་དམ་པ་བདག་གཞན་སེམས་ཅན་ཐམས་ཅད་ཀྱིས་ཐོབ་པའི་ཕྱིར་ཡོངས་སུ་བསྔོའོ། །ཞེས་སོ། །
མཐར་ཚོགས་ཞིང་བསྡུ་བ་ནི། མཆོད་ཞིང་འཁོར་རྣམས་ཁྱབ་བདག་བླ་མར་ཐིམ། །བླ་མ་འོད་ཞུ་བདག་དང་གཅིག་ཏུ་འདྲེས། །མཆོད་བྱ་མཆོད་བྱེད་མཆོད་རྫས་མཉམ་པ་ཉིད། །རང་གྲོལ་བདེ་བ་ཆེ་འདི་མཆོད་པའི་ཕུལ། །ཞེས་བརྗོད་ལ་མ་བཅོས་སྤྲོས་བྲལ་གྱི་ངང་དུ་མཉམ་པར་བཞག །དེ་ལྟར་མཎྜལ་ནི་ཚོགས་གཉིས་རྫོགས་བྱེད་ཀྱི་ཐབས་ཤིན་ཏུ་གལ་ཆེ་བ་ཡིན་ཏེ། དངོས་པོ་ཆུང་ཡང་དམིགས་པ་དང་བསམ་པའི་སྟོབས་ཀྱིས་རྒྱ་ཆེར་འཕེལ་བའི་ཕྱིར་དང༌། ཚོགས་ཞིང་ཁྱད་པར་ཅན་གྱི་དྲུང་དུ་མཎྜལ་གྱི་ཆོ་ག་ཚར་གཅིག་ཕུལ་བ་ལའང་ཕ་རོལ་ཏུ་ཕྱིན་པ་དྲུག་ཀའི་ཆ་ཤས་ཚང་བའི་ཕན་ཡོན་ཡོད་པར་ཡང་མདོ་ལས། བ་གཅི་ཆུར་བཅས་སྦྱིན་པ་སྟེ། །བྱི་དོར་བྱས་པ་ཚུལ་ཁྲིམས་ཡིན། །སྲོག་ཆགས་བསལ་བ་བཟོད་པ་སྟེ། །བརྩོན་འགྲུས་བྱི་དོར་བྱེད་པ་བརྩོན། །བསམ་གཏན་དེར་སེམས་སྐད་ཅིག་མར། །རི་མོ་ལེགས་འབར་ཤེས་རབ་བོ། །ཞེས་དང༌། འདིར་ནི་ལུས་ཀྱི་ལས་བྱས་ན། །ཁ་དོག་གསེར་ལྟར་འགྱུར་བ་དང༌། །ནད་རྣམས་ཀུན་ལས་རྣམ་པར་གྲོལ། །ལྷ་དང་མི་ལས་ཆེས་ལྷག་ཅིང༌། །ཟླ་བ་ལྟ་བུར་གཟི་བརྗིད་ལྡན། །ནོར་དང་གསེར་ནི་ཕུན་སུམ་ཚོགས། །རྒྱལ་པོའི་རིགས་དང་སངས་རྒྱས་ས། །མཆོག་གི་ཁྱིམ་དུ་སྐྱེ་བ་ཉིད། །ཅེས་སོགས་ཕན་ཡོན་རྒྱ་ཆེར་གསུངས་སོ། །
མཆོད་འོས་ཀུན་ལ་མཆོད་ཅིང་བསྟོད་པ་ནི། །ཡོན་ཏན་མ་ལུས་འབྱུང་བའི་རྩ་བར་གསུངས། །ཁྱད་པར་བླ་མ་མཆོད་པའི་ཐབས་ཚུལ་ནི། །ཆེས་ཆེར་ཕན་ཡོན་ཆེ་བར་རྒྱལ་བས་གསུངས། །དེ་ཕྱིར་ཚོགས་གཉིས་རྫོགས་པའི་ཐབས་ཟབ་མོ། །མཎྜལ་ཆོ་ག་འདི་ལ་ནན་ཏན་གྱིས། །ཉམས་སུ་བླངས་ན་དོན་འབྲས་མི་བསླུ་ངེས། །ཚིག་དོན་ཡིད་ལ་ཡང་དག་སེམས་པར་མཛོད། །ཅེས་ཀྱང་སྨྲས་སོ། །
༈ བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནི། དེ་ཡང་རང་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུར་གསལ་གདབ་པ་ལ། འདི་ལྟར་འདོན་ཞིང་དོན་བསམ་མོ། །དེ་ཡང༌།
གཉིས་བསྡུས་ཆོས་རྣམས་མི་དམིགས་སྟོང་ཉིད་ངང༌། །རང་རིག་ཡེ་ཤེས་སྙིང་རྗེའི་རང་གཟུགས་ནི། །རྒྱལ་ཡུམ་རྡོ་རྗེ་ཕག་མོ་བདེ་ཆེན་སྐུ། །དམར་གསལ་བདེན་པ་གཉིས་མཚོན་རྩ་ཞལ་འཛུམ། །རྣ་ལྟག་ཕག་ཞལ་མཐིང་ག་གྱེན་དུ་གཟིགས། །དུས་གསུམ་གཟིགས་པའི་སྤྱན་གསུམ་མཛེས་པ་དང༌། །བདུད་བཞི་བཅོམ་པས་མཆེ་བ་ཅུང་ཟད་གཙིགས། །ཐབས་ཤེས་ཟུང་འཇུག་ཕྱག་གཉིས་གཡས་གྲི་གུག །གཡོན་པ་ཐོད་ཁྲག་ཐུགས་ཀར་འཛིན་པ་དང༌། །མཆན་ཁུང་རྡོ་རྗེ་ཁ་ཊྭཱཾ་ག་བསྣམས་པ༑ །དུག་གསུམ་བཅོམ་ཞིང་བདེ་ཆེན་དགྱེས་པའི་ཉམས། །སྐུ་ལྔ་ཡེ་ཤེས་ལྔ་རྫོགས་ཐོད་སྐམ་ལྔ། །ཕྱག་རྒྱ་ལྔས་བརྒྱན་འདུ་བྱེད་ལྔ་བཅུ་ནི། །རྣམ་དག་མི་མགོ་རློན་པའི་དོ་ཤལ་འཆང༌། །སྒྲིབ་གཉིས་རྣམ་དག་གཅེར་མོའི་སྐུའི་ལང་ཚོ། །བཅུ་དྲུག་དགའ་བའི་ཉམས་ལྡན་ཞབས་གཉིས་ནི། །སྲིད་ཞིའི་མཐའ་ལ་མི་གནས་གར་སྟབས་ཀྱིས། །སྐྱོན་གྱིས་མ་གོས་མ་ཆགས་པདྨ་དང༌། །རང་བཞིན་འོད་གསལ་ཉི་མའི་གདན་ལ་བཞུགས། །ཡེ་ཤེས་མེ་ཕུང་ཆེན་པོ་འབར་བར་གསལ། །རང་ཉིད་དེ་ལྟར་གསལ་བའི་སྤྱི་བོ་ཡི། །ནམ་མཁར་དགོས་འབྱུང་རིན་ཆེན་ཁྲི་སྟེང་དུ། །པདྨ་ཉི་ཟླའི་གདན་སྟེང་བླ་མ་མཆོག །རྡོ་རྗེ་འཆང་དབང་འགྱུར་མེད་སྐུ་མདོག་མཐིང༌། །ཆོས་ཀུན་དབྱིངས་སུ་དག་ཕྱིར་ཞལ་གཅིག་འཛུམ། །ཐུགས་རྗེའི་རང་བཞིན་སྤྱན་རས་ཟུང་གིས་མཛེས། །བདེན་གཉིས་ཟུང་འཇུག་ཕྱག་རྒྱས་རྡོར་དྲིལ་འཛིན། །སྲིད་ཞིའི་མཐའ་གཉིས་མི་གནས་ཞབས་ཟུང་ནི། །རྡོ་རྗེ་སྐྱིལ་ཀྲུང་བཞུགས་པའི་སྐུ་ལུས་ལ༑ །དགེ་ཆོས་ཡོངས་རྫོགས་རལ་པའི་ཐོར་ཚུགས་དང༌། །ཡེ་ཤེས་ལྔ་བདག་རིགས་ལྔའི་ཅོན་པན་ཅན། །འདོད་ཡོན་རྒྱན་དུ་འཆར་བས་རིན་ཆེན་རྒྱན། །ཚུལ་ཁྲིམས་ཕུང་པོའི་དར་གྱི་ན་བཟའ་མཛེས། །རྣམ་ཀུན་སྟོང་ཉིད་ཡུམ་མཆོག་ཕག་མོས་འཁྱུད། །བདེ་སྟོང་ཟུང་འཇུག་དགྱེས་པའི་ཉམས་ཀྱིས་རོལ། །འཁོར་འདས་ཀུན་ཁྱབ་འཕྲིན་ལས་འོད་ཟེར་ཀློང༌། །མཐོང་ཐོས་དྲན་གྲོལ་ཆེན་པོ་ཆོས་ཀྱི་རྗེ། །བླ་མ་ཡི་དམ་དཔག་མེད་རྣམ་རོལ་ཀུན། །རྩ་བའི་བླ་མའི་ཡེ་ཤེས་སྒྱུ་མ་སྟེ། །གང་འདུལ་རྣམ་ཆ་སྤྱི་བོའི་གཙུག་ཏུ་ཤར། །བདག་གི་ལུས་དང་སྤྱོད་ཐམས་ཅད་དང༌། །མཁའ་དང་མཉམ་པའི་འགྲོ་བ་མ་ལུས་པ། །སྐྱེས་མཆོག་ཁྱེད་ཀྱི་འབངས་སུ་འབུལ་ལགས་ན༑ །ཐུགས་རྗེས་དགོངས་ནས་བཞེས་ཏེ་བསྐྱབ་ཏུ་གསོལ། །ཞེས་ངག་ཏུ་འདོན་པ་དང་ལྷན་ཅིག །རང་ཉིད་རྡོ་རྗེ་ཕག་མོའི་སྐུའི་རྣམ་པ་གསལ་བའི་སྤྱི་བོར་རྩ་བའི་བླ་མ་རྡོ་རྗེ་འཆང་ཡབ་ཡུམ། དེའི་དབུ་གཙུག་ན་ཡར་བརྒྱུད་པའི་བླ་མ་རྡོ་རྗེ་འཆང་ལ་ཐུག་གི་བར་མཐོ་བརྩེགས་སུ་བཞུགས་པར་བསམ་པ་སྟེ། རྩ་བརྒྱུད་ཀྱི་བླ་མ་ཐམས་ཅད་དགོངས་པ་ལ་མཐོ་དམའ་མེད་པ་སངས་རྒྱས་ཉག་གཅིག་ཏུ་བསམ་ལ། རང་ཕག་མོར་གསལ་བའི་ཐུགས་ཀ་ནས་འོད་ཟེར་གྱི་སྣེ་ལ་མཆོད་པའི་ཚོགས་དཔག་ཏུ་མེད་པ། ཕྱི་མེ་ཏོག་བདུག་སྤོས་སོགས་ཉེར་མཆོད། ནང་ཤ་ལྔ་བདུད་རྩི་ལྔ། གསང་བ་རིག་མ་བཅུ་དྲུག །བདེ་སྟོང་གི་ཡེ་ཤེས་དེ་ཁོ་ན་ཉིད་སོགས་ཀྱི་མཆོད་པས་མཆོད་པར་བསམ།
དེ་ནས་གསོལ་འདེབས་ནི། ན་མོ་མ་ཧཱ་མུ་དྲཱ་ཡ། སྐུ་གསུམ་གྱི་འབྲས་བུ་སྨིན་པའི་ས། །གནས་འོག་མིན་ཆོས་ཀྱི་ཕོ་བྲང་དུ། །ཆོས་སྐུ་རྡོ་རྗེ་འཆང་ཆེན་ལ་གསོལ་བ་འདེབས། །སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དང༌། །ལམ་དང་གང་ཤར་ལ་སྤང་བླང་མེད་པ་དང༌། །སྣང་སྲིད་སྐུ་གསུམ་དུ་འཆར་བར་བྱིན་གྱིས་རློབས། །བྱིན་རླབས་ཀྱི་ཆུ་བོ་འབབ་པའི་ས། །ཤར་ཟ་ཧོར་ནོར་བུའི་དགོན་པ་རུ། །ཏིལླི་ཤེས་རབ་བཟང་པོ་ལ་གསོལ་བ་འདེབས། །སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དང༌། །ལམ་དང་གང་ཤར་ལ་སྤང་བླང་མེད་པ་དང༌། །སྣང་སྲིད་སྐུ་གསུམ་དུ་འཆར་བར་བྱིན་གྱིས་རློབས། །དངོས་གྲུབ་ཀྱི་བདུད་རྩི་འབྱུང་བའི་ས། །བྱང་པུཥྤ་ཧ་རིའི་དགོན་པ་རུ། །མཁས་པ་ནཱ་རོ་པཎ་ཆེན་ལ་གསོལ་བ་འདེབས། །སེམས་ཉིད་ལྷན? ལམ་གང་ཤར་ལ? སྣང་སྲིད་སྐུ་གསུམ་? མན་ངག་གི་རྒྱ་མཚོ་འཁྱིལ་བའི་ས། །ལྷོ་གྲོ་བོ་ལུང་གི་དགོན་པ་རུ། །སྒྲ་བསྒྱུར་མར་པ་ལོ་ཙཱ་ལ་གསོལ་བ་འདེབས། །སེམས་ཉིད་? ལམ་གང་ཤར་ལ་? སྣང་སྲིད་སྐུ་? སྒྲུབ་བརྒྱུད་ཀྱི་གངས་རི་ཆགས་པའི་ས། །ནུབ་ལ་ཕྱི་གངས་ཀྱི་ར་བ་རུ། །དབང་ཕྱུག་མི་ལ་རས་པ་ལ་གསོལ་བ་འདེབས། །སེམས? ལམ? སྣང? དཀར་བརྒྱུད་ཀྱི་རི་དབང་བརྟན་པའི་ས། །ཤར་དྭགས་ལྷ་སྒམ་པའི་དགོན་པ་རུ། །ཆོས་རྒྱལ་དྭགས་པོ་ལྷ་རྗེ་ལ? སེམས? ལམ? སྣང? ཁམས་གསུམ་གྱི་རྒྱལ་སྲིད་སྐྱོང་བའི་ས། །དཔལ་ཕག་མོ་གྲུ་ཡི་ནགས་ཁྲོད་དུ། །བདེ་གཤེགས་ཁམས་པ་རྡོར་རྒྱལ་ལ? སེམས? ལམ? སྣང? གནས་ལུགས་ཀྱི་རྟོགས་པ་སྐྱོང་བའི་ས། །སྣ་ཕུ་ཆོས་ལུང་གི་དགོན་པ་རུ། །གྲུབ་ཐོབ་གླིང་ཆེན་རས་པ་ལ? སེམས? ལམ? སྣང? བཤད་སྒྲུབ་ཀྱི་སྙིང་པོ་ལེན་པའི་ས། །འབྲུག་ར་ལུང་གཉིས་ཀྱི་དགོན་པ་རུ། །འགྲོ་མགོན་གཙང་པ་རྒྱ་རས་ལ? སེམས? ལམ? སྣང? ཆོས་བརྒྱད་ལ་རོ་སྙོམས་སྤྱོད་པའི་ས། །སྟག་རི་གངས་ཀྱི་ར་བ་རུ། །སངས་རྒྱས་དབོན་ཆེན་རས་པ་ལ? སེམས? ལམ? སྣང? ལྷུན་གྲུབ་ཀྱི་རང་ས་འཛིན་པའི་ས། །གདན་ས་ཡ་བཞིའི་བཞུགས་གནས་སུ། །ཆོས་རྗེ་གཞོན་ནུ་སེང་གེ་ལ? སེམས? ལམ? སྣང? བདེ་ཆེན་གྱི་འཁོར་ལོས་བསྒྱུར་བའི་ས། །ཡང་དགོན་རྒྱལ་བའི་ཕོ་བྲང་དུ། །བྱང་སེམས་ཉི་མ་སེང་གེ་ལ? སེམས? ལམ? སྣང? སྐྱེ་མེད་ཀྱི་ནམ་འཕང་གཅོད་པའི་ས། །བར་འབྲོག་རྡོར་གླིང་གི་དགོན་པ་རུ། །ཆོས་རྗེ་རྡོ་རྗེ་གླིང་པ་ལ? སེམས? ལམ? སྣང? ཟབ་རྒྱས་ཀྱི་ཆོས་སྒོ་འབྱེད་པའི་ས། །སྤོས་སྐྱ་དཔལ་གྱི་གཟིམ་ཁང་དུ། །མཚན་ལྡན་སྤོས་སྐྱ་པ་ཆེན་པོ་ལ? སེམས? ལམ? སྣང? ཐེག་ཆེན་གྱི་བསྟན་པ་དར་བའི་ས། །དཀར་བརྒྱུད་ཀྱི་གདན་ཁྲི་ཡངས་པ་རུ། །དྲིན་ཆེན་བཅུ་གསུམ་པ་ཆེན་པོ་ལ? སེམས? ལམ? སྣང? སྨིན་གྲོལ་གྱི་སྐལ་ལྡན་ཚིམ་པའི་ས། །ཟབ་ཡངས་བདེ་ཆེན་གྱི་ཕུག་པ་རུ། །འཇམ་དབྱངས་ཀུན་དགའ་སེང་གེ་ལ? སེམས? ལམ? སྣང? བསླབ་གསུམ་གྱི་མེ་ཏོག་འཁྲུངས་པའི་ས། །གཞན་ཕན་གྱི་སྐྱེད་ཚལ་ཡངས་པ་རུ། །དྲིན་ཅན་བཛྲ་རཏྣ་ལ? སེམས? ལམ? སྣང? འཁྲུལ་མེད་ཀྱི་ཉམས་མྱོང་འཆར་བའི་ས། །ཟབ་གསལ་གྱི་ཀུན་དགའ་ར་བ་རུ། །འཇམ་དབྱངས་བློ་གྲོས་སེང་གེ་ལ? སེམས? ལམ? སྣང? གནས་ལུགས་ཀྱི་རང་འོད་གསལ་བའི་ས། །གངས་ཅན་གྱི་ལྟེ་བ་གངས་བཟང་དུ། །མཉམ་མེད་མཁྱེན་བརྩེ་རྟོགས་ལྡན་ལ? སེམས? ལམ? སྣང? འཁོར་འདས་ལ་མཉམ་པར་སྤྱོད་པའི་ས། །རང་བྱུང་ལྷན་སྐྱེས་ཀྱི་ཕོ་བྲང་དུ། །འཇམ་དབྱངས་ཡེ་ཤེས་རིན་ཆེན་ལ? སེམས? ལམ? སྣང? བདག་གཞན་གྱི་དགོས་འདོད་འབྱུང་བའི་ས། །མཉམ་ཉིད་ཀྱི་ཞིང་ཁམས་ཡངས་པ་རུ། །གྲུབ་ཆེན་བློ་གྲོས་མཆོག་ལྡན་ལ? སེམས? ལམ? སྣང? སྐལ་ལྡན་གྱི་སེམས་རྒྱུད་གྲོལ་བའི་ས། །རང་རིག་ཡེ་ཤེས་ཀྱི་ཕོ་བྲང་དུ། །དྲིན་ཅན་ཤེས་རབ་བཟང་པོ་ལ? སེམས? ལམ? སྣང? མཁྱེན་གཉིས་ཀྱི་ལོ་ཏོག་རྒྱས་པའི་ས༑ །རང་བཞིན་རྣམ་དག་གི་ཕོ་བྲང་དུ། །འཁྲུལ་ཞིག་ནམ་མཁའི་རྣལ་འབྱོར་ལ? སེམས? ལམ? སྣང? སྣང་གྲགས་རྣམས་ཆོས་སྐུར་རོལ་པའི་ས། །ཕྱོགས་བྲལ་གྱི་ནམ་མཁའ་ཡངས་པ་རུ། །རྒྱལ་དབང་ཀུན་དགའ་དཔལ་འབྱོར་ལ? སེམས? ལམ? སྣང? སེམས་ཉིད་ཀྱི་གཏེར་ཁ་འབྱེད་པའི་ས། །སྟོང་ཉིད་སྙིང་རྗེའི་ཕོ་བྲང་དུ། །ངག་དབང་ཆོས་ཀྱི་རྒྱལ་པོ་ལ? སེམས? ལམ? སྣང? བདེ་སྟོང་གི་ཡེ་ཤེས་འབྱུང་བའི་ས། །ལྷན་སྐྱེས་ཟབ་ཡངས་ཀྱི་ཕོ་བྲང་དུ། །རྒྱལ་དབང་ཆོས་ཀྱི་གྲགས་པ་ལ? སེམས? ལམ? སྣང? ཟབ་དོན་གྱི་སྙིང་པོ་ལེན་པའི་ས༑ །བདེ་ཆེན་འབྲུག་རྒྱས་ཀྱི་དགོན་པ་རུ། །ཀུན་སྤངས་ཤེས་རབ་རྒྱ་མཚོ་ལ? སེམས? ལམ? སྣང? ཚད་མེད་ཀྱི་ཐུགས་རྗེས་ཁྱབ་པའི་ས། །འཕྲིན་ལས་མཁའ་ཁྱབ་ཀྱི་ཕོ་བྲང་དུ། །རྒྱལ་དབང་པདྨ་དཀར་པོ་ལ? སེམས? ལམ? སྣང? ཐེག་ཆེན་གྱི་ཆོས་ཆར་འབེབས་པའི་ས། །གནས་གར་བཞུགས་ཆོས་ཀྱི་ཕོ་བྲང་དུ། །ཡོངས་འཛིན་ངག་བཟང་པོ་ལ? སེམས? ལམ? སྣང? གཞན་ཕན་གྱི་འཕྲིན་ལས་འཕེལ་བའི་ས། །ཆོས་ཉིད་གཉུག་མའི་ཕོ་བྲང་དུ། །སེམས་དཔའ་རིན་ཆེན་དཔལ་བཟང་ལ? སེམས? ལམ? སྣང? དཀར་བརྒྱུད་ཀྱི་སྙིང་པོ་རྒྱས་པའི་ས། །བྱང་ཆུབ་གཏེར་ཆེན་གྱི་ཕོ་བྲང་དུ། །རྒྱལ་བ་དཔག་བསམ་དབང་པོ་ལ? སེམས? ལམ? སྣང? མཐའ་བྲལ་གྱི་ལམ་ལ་གནས་པའི་ས༑ །སྙིང་རྗེ་གྲུ་འཛིན་གྱི་ཕོ་བྲང་དུ། ཕྱག་རྡོར་ནོར་བུ་ཡབ་སྲས་ལ? སེམས? ལམ? སྣང? བརྟུལ་ཞུགས་ཀྱི་སྤྱོད་པ་སྐྱོང་བའི་ས། །འཁོར་འདས་ཟངས་ཐལ་གྱི་ཕོ་བྲང་དུ། །རྗེ་བཙུན་རང་རིག་རས་ཆེན་ལ? སེམས? ལམ? སྣང? གང་འདུལ་གྱི་འགྲོ་ཕན་འབྱམས་ཀླད་པ། །འབྲེལ་ཚད་ཐར་ལམ་གྱི་ཕོ་བྲང་དུ། །རྒྱལ་དབང་མི་ཕམ་དབང་པོ་ལ? སེམས? ལམ? སྣང? སྦས་ཚུལ་གྱི་འགྲོ་དོན་སྒྲུབ་པའི་ས། །བྲང་མཚོ་བསམ་རྫོང་གི་དགོན་པ་རུ། །འཇམ་དབྱངས་འཕྲིན་ལས་རབ་བརྟན་ལ? སེམས? ལམ? སྣང? དོན་གཉིས་ཀྱི་སྨོན་ལམ་སྤྱོད་པའི་ས། །རྒྱལ་ཁམས་ཀྱི་གནས་མཆོག་ཡངས་པ་རུ། །ཨ་བ་དྷཱུ་ཏི་པ་ཚེ་དབང་ནོར་བུ་ལ? སེམས? ལམ? སྣང? འཕགས་མཆོག་གིས་བསམ་བཞིན་སྤྲུལ་པའི་ས། །གཞན་ཕན་རབ་བྱམས་ཀྱི་ཕོ་བྲང་དུ། །རྒྱལ་དབང་འཕྲིན་ལས་ཤིང་རྟ་ལ? སེམས? ལམ? སྣང? ལྷན་སྐྱེས་ཀྱི་བདེ་ལ་རོལ་པའི་ས། །གནས་ཟུང་འཇུག་མཆོག་གི་ཕོ་བྲང་དུ། །རྗེ་བཙུན་འཕྲིན་ལས་ཡར་འཕེལ་ལ? སེམས? ལམ? སྣང? གཞན་ཕན་གྱི་སྨོན་ལམ་སྤྱོད་པའི་ས། །གནས་ངེས་མེད་བདེ་བའི་ཞིང་ཁམས་སུ། །རྒྱལ་དབང་ཆོས་ཀྱི་སྣང་བ་ལ? སེམས? ལམ? སྣང? ཐར་འདོད་ཀྱི་འགྲོ་ཀུན་འདྲེན་པའི་ས། །མཁྱེན་བརྩེ་ནུས་ལྡན་གྱི་ཕོ་བྲང་དུ། །མི་ཕམ་བསྟན་པའི་ཉི་མ་ལ? སེམས? ལམ? སྣང? རྒྱལ་ཀུན་གྱིས་རྗེས་སུ་འཛིན་པའི་ས། །གནས་དད་གསུམ་འགྱུར་མེད་ཀྱི་ཞིང་ཁམས་སུ། །ངེས་དོན་ཆོས་ཀྱི་རྒྱ་མཚོ་ལ? སེམས? ལམ? སྣང? བྱང་སེམས་ཀྱི་མྱུ་གུ་སྨིན་པའི་ས། །གནས་དག་པ་ཆེན་པོའི་ཕོ་བྲང་དུ། །འཇམ་དཔལ་ཤེས་བྱ་ཀུན་མཁྱེན་ལ? རིས་མེད་ཀྱི་གདུལ་བྱ་སྐྱོང་བའི་ས། །གནས་གར་བཞུགས་རང་སྣང་འོག་མིན་དུ། །གྲུབ་དབང་ཤཱཀྱ་ཤྲཱི་ལ་གསོལ? སེམས་ཉིད? ལམ་གང་ཤར་ལ? སྣང་སྲིད་སྐུ? འགྱུར་མེད་ཀྱི་གནས་ལུགས་བསྟན་པའི་ས། །གནས་མ་ངེས་ཡངས་པའི་ཞིང་ཁམས་སུ། །རྒྱལ་དབང་མི་ཕམ་ཆོས་དབང་ལ? སེམས་ཉིད? ལམ་གང་ཤར་ལ? སྣང་སྲིད་སྐུ? སངས་རྒྱས་ཀྱི་ས་ལ་གཤེགས་པའི་ས། །གནས་གྲུབ་རི་དཔལ་གྱི་གཟིམས་ཁང་དུ། །རྒྱལ་སྲས་འཕགས་མཆོག་རྡོ་རྗེ་ལ? གཟུང་འཛིན་གྱི་འཁྲུལ་པ་ཞིག་པའི་ས། །གནས་བློ་འདས་ཆོས་ཟད་ཀྱི་ཕོ་བྲང་དུ། །ངག་དབང་པདྨ་ཆོས་རྒྱལ་ལ? གཟུང་འཛིན་གྱི་ཆོས་ཀུན་ཟད་པའི་ས། །གནས་དཔག་བསམ་ཁ་ཡི་ཞིང་ཁམས་སུ། །རྒྱལ་དབང་དགེ་ལེགས་དབང་པོ་ལ? རང་སྣང་ལ་ཞེན་པ་ཟློག་པའི་ས༑ །གནས་ལྷུན་གྲུབ་འོད་གསལ་གྱི་ཕོ་བྲང་དུ། །བཤད་སྒྲུབ་ཆོས་ཀྱི་ཉིན་བྱེད་ལ? ཚེ་གཅིག་ལ་སངས་རྒྱས་སྟེར་བའི་ས། །གནས་སྤྱི་གཙུག་ཉི་ཟླའི་གདན་སྟེང་དུ། །དྲིན་ཅན་རྩ་བའི་བླ་མ་ལ་གསོལ་བ་འདེབས། །སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དང༌། །ལམ་གང་ཤར་ལ་སྤང་བླང་མེད་པ་དང༌། །སྣང་སྲིད་སྐུ་གསུམ་དུ་འཆར་བར་བྱིན་གྱིས་རློབས། །ཞེས་ཕྱག་ཆེན་བརྒྱུད་པའི་གསོལ་འདེབས་རྒྱས་པ་འདི་སྟེ། བརྒྱུད་ཚུལ་འདི་ནི་ཚོགས་འདོན་འདྲིལ་ཆེད་འབྲུག་ལུགས་སྤྱི་བརྒྱུད་ལྟར་བཀོད་པ་ཡིན་ལ། གཞན་ཡང་བརྒྱུད་ཚུལ་འབྲུག་ལུགས་ལ་ཀུན་མཁྱེན་པདྨ་དཀར་པོ་ཡན་ཐམས་ཅད་མཐུན་ཅིང༌། དེ་ནས་རང་རང་བརྒྱུད་ལུགས་སོ་སོ་གང་ཡིན་གྱི་གསོལ་འདེབས་བསྒྱུར་ཆོག་ཅིང༌། བདག་གིས་ཀྱང་ཕྱག་ཆེན་བརྒྱུད་ཚུལ་ཁ་ཤས་ཐོབ་པའི་ཚུལ་གཅིག་ནི། པདྨ་དཀར་པོ་ནས་ལྷ་རྩེ་ཞབས། གྲུབ་ཆེན་ཤེས་རབ་འབྲུག་རྒྱས། མཁས་གྲུབ་མང་ཐོས་མཚན་ཅན། བྱ་བཏང་ནོར་བུའི་ཞབས་འཇམ་དབྱངས་ཆོས་འཕེལ། རྗེ་རྩ་བའི་བླ་མ་འཕྲིན་ལས་ཡར་འཕེལ་ཞབས། དེས་བདག་ལའོ། །ཡང་རྗེ་འཕྲིན་ལས་ཡར་འཕེལ་གྱིས་ཕྱག་ཆེན་སྐོར། འབྲུག་པ་འཕྲིན་ལས་ཤིང་རྟ་ལའང་གསན་སྣང་བས། དེ་ནི་རིག་འཛིན་ཚེ་དབང་ནོར་བུ་ནས་འཕྲིན་ལས་ཤིང་རྟ། དེས་རྗེ་འཕྲིན་ལས་ཡར་འཕེལ་མན་འདྲའོ། །ཡང་རིག་འཛིན་ཚེ་དབང་ནོར་བུ་ནས་ལོ་རི་བླ་མ་མི་ཕམ་བསྟན་འཛིན་ནམ་སྲིད་ཞི་ཡོངས་གྲོལ། དེས་ཀུན་སྤངས་ཤྲེ་ཡ་པ། དེས་རྗེ་འཛི་སྒར་རིན་པོ་ཆེ་ནུས་ལྡན་དྲག་པོ། དེས་བདག་གོ། །ཡང་ཕྱག་ཆེན་བརྒྱུད་ཚུལ་གཅིག་ཀུན་མཁྱེན་པདྨ་དཀར་པོ་ནས་ངག་དབང་བཟང་པོ། སེམས་དཔའ་རིན་ཆེན་དཔལ། དཔག་བསམ་དབང་པོ། ཕྱག་རྡོར་ནོར་བུ་ཡབ་སྲས། རྗེ་བཙུན་རང་རིག་རས་ཆེན། རྒྱལ་དབང་མི་ཕམ་དབང་པོ། འཇམ་དབྱངས་ཕྲིན་ལས་རབ་བརྟན། ཚེ་དབང་ནོར་བུ། ཕྲིན་ལས་ཤིང་རྟ་མན་གོང་དང་འདྲའོ། །རྗེ་བཙུན་འཕྲིན་ལས་ཡར་འཕེལ་ཞབས་ལས་བདག་གིས་ཀརྨ་ཀམ་ཚང་གི་དོན་བརྒྱུད་ཕྱག་ཆེན་གྱི་ཁྲིད་ཀྱང་ལེགས་པར་ཐོབ་པས། བརྒྱུད་པའི་ཆུ་བོ་གཅིག་འདུས་སུ་འགྱུར་ཡང༌། དེ་ནི་མཉམ་མེད་སྒམ་པོ་པ་ནས་དཔལ་ཀརྨ་པ་དུས་གསུམ་མཁྱེན་པ་ནས་མར་བརྒྱུད་པའི་ཀརྨ་བཀའ་བརྒྱུད་ཀྱི་གསོལ་འདེབས་ལོགས་སུ་ཡོད་པ་བཞིན་ནོ། །
གསོལ་འདེབས་བསྡུས་པ་ནི། རིགས་བརྒྱའི་དབང་ཕྱུག་རྡོ་རྗེ་འཛིན། །ཏིལ་བརྡུང་ཡ་ཤྭ་བྷ་དྲ་དང༌། །ཆོས་ཀྱི་བློ་གྲོས་ཐོས་པ་དགས། །བདག་གིས་སྙིང་པོའི་དོན་མཐོང་སྩོལ། །དགེ་སློང་འཚོ་མཛད་ཕག་གྲུ་དང༌། །པདྨ་རྡོ་རྗེ་གཙང་པ་རྒྱ། །དབོན་དང་གཞོན་ནུ་ཉི་མའི་མཚན། །བདག་གིས་སྙིང་པོའི་དོན་མཐོང་སྩོལ། །སེངྒེ་ཤེས་རབ་སྤོས་སྐྱ་པ། །བཅུ་གསུམ་ཀུན་དགའ་རྡོར་རིན་པ། །བློ་གྲོས་མཁྱེན་བརྩེའི་རྟོགས་ལྡན་གྱིས། །བདག་གིས་སྙིང་པོའི་དོན་མཐོང་སྩོལ། །བློ་མཆོག་ནམ་མཁའི་རྣལ་འབྱོར་པ། །རྒྱལ་བའི་དབང་དང་འབྲུག་པ་རྗེ། །ཆོས་ཀྱི་གྲགས་པ་ཡབ་སྲས་ཀྱིས། །བདག་གིས་སྙིང་པོའི་དོན་མཐོང་སྩོལ། །རྒྱལ་བ་རྣམས་ཀྱི་ཐུགས་རྗེ་ནི། །བདག་ཅག་རྣམས་དང་མཐུན་བཞུགས་པ། །རྗེ་བཙུན་བླ་མ་པད་དཀར་འཛིན། །བདག་གིས་སྙིང་པོའི་? རིན་ཆེན་དཔལ་བཟང་ལྷ་རྩེ་བ། །རྫོགས་པའི་སངས་རྒྱས་དཔག་བསམ་དབང༌། །ཕྱག་རྡོར་ནོར་བུ་ཡབ་སྲས་ཀྱིས། །བདག་གིས་སྙིང་པོའི་? བརྟུལ་ཞུགས་སྤྱོད་མཛད་རང་རིག་ཞབས། །སྲིད་ཞིའི་གཙུག་རྒྱན་མི་ཕམ་དབང༌། །འཇམ་དབྱངས་ཕྲིན་ལས་རབ་བརྟན་གྱིས། །བདག་གིས་སྙིང་པོའི་? ཚེ་དང་ཡེ་ཤེས་དཔག་མེད་པའི། །དབང་ཕྱུག་རིགས་བརྒྱའི་ཁྱབ་བདག་ཆེ། །ཡིད་བཞིན་ནོར་བུ་རྗེ་བླ་མས། །བདག་གིས་སྙིང་པོའི་? དམ་པའི་མགོན་གྱིས་རྗེས་བཟུང་ཞིང༌། །བྱང་ཆུབ་སྤྱོད་པའི་ལྷག་བསམ་ཅན། །བཀའ་བརྒྱུད་འཕྲིན་ལས་ཤིང་རྟའི་སྡེས། །བདག་གིས་སྙིང་པོའི་? བདེ་བ་ཆེན་པོའི་རང་བཞིན་སྐུ། །འདྲེན་མཆོག་ཕྲིན་ལས་ཡར་འཕེལ་དང༌། །མི་ཕམ་ཆོས་ཀྱི་སྣང་བ་ཡིས། །བདག་གིས་སྙིང་པོ? འཇམ་དཔལ་ཡེ་ཤེས་གྲུབ་པ་དང༌། །མི་ཕམ་བསྟན་པའི་ཉི་མའི་ཞབས། །ངེས་དོན་ཆོས་ཀྱི་རྒྱ་མཚོ་ཡིས། །བདག་གིས་སྙིང་པོའི་? འདྲེན་མཆོག་ཆོས་ཀྱི་ཉིན་བྱེད་དཔལ། །མི་ཕམ་ཡེ་ཤེས་སྣང་བ་དང༌། །མདོ་ཁམས་བསྟན་པའི་ཉི་མ་ཡིས། །བདག་གིས་སྙིང་པོའི་? གྲུབ་པའི་དབང་ཕྱུག་ཤཱཀྱ་ཤྲཱི། །རྒྱལ་བ་མི་ཕམ་ཆོས་ཀྱི་དབང༌། །རྒྱལ་སྲས་འཕགས་མཆོག་རྡོ་རྗེ་ཡིས། །བདག་གིས་སྙིང་པོའི་? འཁྲུལ་ཞིག་པདྨ་ཆོས་ཀྱི་རྒྱལ། །རྒྱལ་དབང་དགེ་ལེགས་དབང་པོ་དང༌། །འདྲེན་མཆོག་མི་ཕམ་བཤད་སྒྲུབ་ཀྱིས། །བདག་གིས་སྙིང་པོའི་? སྤྱི་གཙུག་ཉི་ཟླའི་གདན་སྟེང་དུ། །ཚེ་གཅིག་སངས་རྒྱས་སྟེར་མཛད་པའི། །དྲིན་ཅན་རྩ་བའི་བླ་མ་ཡིས། །བདག་གི་སྙིང་པོའི་དོན་མཐོང་སྩོལ། །ཅེས་པ་རྒྱས་བསྡུས་གང་རིགས་བརྗོད་པ་ཡིན་ལ༑ རྩ་བའི་བླ་མ་རྡོ་རྗེ་འཆང་དང་བརྒྱུད་པའི་བླ་མ་སོ་སོའི་སྐུའི་ཆ་ལུགས་གསལ་པོར་སྒོམ་ཞིང་གསོལ་བ་བཏབ་དགོས། ཆ་ལུགས་ཀྱང་རྡོ་རྗེ་འཆང་ནི་ཡོངས་གྲགས་ལོངས་སྐུའི་ཆ་བྱད། ཏིལླི་པ་ནི་ཉ་རོ་ཕྱག་ཏུ་བསྣམས་པ་རྣལ་འབྱོར་སྤྱོད་པའི་ཚུལ། ནཱ་རོ་ཏ་པ་རྣལ་འབྱོར་སྤྱོད་ཚུལ་མི་ལྤགས་ཀྱི་བགོ་བ་ཕྱག་གིས་བརྒྱངས་ཤིང༌། ཕྱག་རྡོར་དྲིལ་བཟུང་བ་ལྟ་བུ་གང་རིགས། མར་པ་ལོ་ཙཱ་དབུ་སྐྲ་ལི་ཧྲོག་ཅན་སྔགས་འཆང་ཆས། ཕྱམ་རྩེ་དཀར་པོ་ཞེས་པ་ཤ་ཉམས་རྒྱས་པ། རྗེ་བཙུན་མི་ལ་རྣལ་འབྱོར་རས་པའི་ཆས་ཕྱག་གཡས་ས་གནོན། གཡོན་གདན་ལ་བསྟེན་པའམ་ཐོད་པ་བདུད་རྩིས་བཀང་བ་འཛིན་པ། རྗེ་དྭགས་པོ་ལྷ་རྗེ་དགེ་སྦྱོང་ཆས་ཅན་མཉམ་བཞག་དྭགས་ཞུ་གསོལ་བ། ཕག་མོ་གྲུ་པ་སྐུ་ཤ་སྨུག་ནག་རྒྱས་པ་ཕྱག་ས་གནོན་མཉམ་བཞག་སྒོམ་ཞྭ་བཞེས་པ། གྲུབ་ཐོབ་གླིང་རས་ཞལ་རྒྱན་ཡོད་པ། སྐུ་ཤ་རྒྱས་པ་གསུམ་ཁྱིམ་ཆེ་ཞིང༌། །ཕྱག་གཉིས་ས་གནོན་དང་ཐོད་པ་འཛིན་པ་རས་དཀར་ན་བཟའ་ཅན། འགྲོ་མགོན་རྒྱ་རས་པ་དགེ་སྦྱོང་ཆ་བྱད་ཅན་སྒོམ་ཞྭ་བཞེས་ཞིང༌། སྤྱན་ཧུར་བག་ཆགས་པ་ལྟ་སྟངས་ཅན། སངས་རྒྱས་དབོན་རས་དགེ་སྦྱོང་ཆས་སྒོམ་ཞྭ་གསོལ་བ། དེ་མན་ཕལ་ཆེར་དགེ་སྦྱོང་ཆས་ཤ་སྟག་པ་ཡིན་ཅིང༌། ཀུན་མཁྱེན་པད་དཀར་ཞབས་སྒོམ་ཞྭ་བཞེས་པའམ་པཎ་ཞྭ་སྣེ་རིང་བཞེས་པ་གང་རིགས། ཕྱག་ཆོས་འཆད་ཀྱི་ཕྱག་རྒྱ་དང༌། ངག་དབང་བཟང་པོ་དང༌། སེམས་དཔའ་རིན་ཆེན་དཔལ་བཟང་གཉིས་བགྲེས་ཉམས། དགེ་སྦྱོང་ཆས་ལ་སྒོམ་ཐག་གསོལ་བ། དཔག་བསམ་དབང་པོ་པདྨ་དཀར་པོ་བཞིན། རྗེ་རང་རིག་པ་མི་ལ་རྣལ་འབྱོར་ལྟ་བུ། རིག་འཛིན་ཚེ་དབང་ནོར་བུ་མེ་ཁ་ལི་གསོལ་བ། དབུ་ཞྭ་པདྨ་ཁ་འབུས་ཅན་བཞེས་པ་ཕྱག་མཉམ་བཞག་ལྟ་བུ་གང་རིགས་སོ། །
བརྒྱུད་པའི་གསོལ་འདེབས་རྗེས། དེ་ལྟར་བརྒྱུད་པའི་བླ་མར་གསོལ་བཏབ་པའི། །མོས་གུས་མཐུ་དང་སྐྱབས་རྣམས་བརྩེ་ཆེན་གྱིས། །བདག་ལ་བྱིན་རླབས་ཆེད་དུ་ཡས་ནས་མར། །རིམ་པས་འོད་ཞུ་རྩ་བའི་བླ་མར་ཐིམ། །བླ་མ་འོག་མ་འོག་མའི་གདུང་ཤུགས་ཀྱིས་གོང་མ་གོང་མ་རིམ་བཞིན་ཞུ་ནས་རྩ་བའི་བླ་མར་ཐིམ་པས། བླ་མ་ཉིད་རྩ་གསུམ་ཀུན་གྱི་སྤྱི་དཔལ་ཆེན་པོར་ངེས་ཤེས་ཀྱི་མོས་གདུང་དྲག་པོས་ཁྱད་པར་གྱི་གསོལ་འདེབས། ཆོས་རྗེ་རྒྱ་རས་ཀྱི་གསུང་བླ་མ་སྐུ་བཞི་མ་ནི། རྗེ་མ་ལུས་ཀུན་ཁྱབ་སྒྲིབ་གཉིས་དག་པ་ཡི། །བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །རྗེ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། །བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །རྗེ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །སེམས་ཅན་ཐམས་ཅད་ཀྱིས་ཆོས་སྐུ་མངོན་དུ་འགྱུར་བར་བྱིན་གྱིས་བརླབ་ཏུ་གསོལ། །མཉམ་རྗེས་འདྲེས་པའི་རྟོགས་པ་འཆར་བར་བྱིན་གྱིས་བརླབ་ཏུ་གསོལ། །རྒྱུན་ཆད་མེད་པའི་ཉམས་མྱོང་བརྟན་པར་བྱིན་གྱིས་བརླབ་ཏུ་གསོལ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །རྗེ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆི། །རྗེ་མ་འགགས་ཀུན་ཁྱབ་སྐུ་ལ་ཞིང་ཁམས་སྣང༌། །དུས་གསུམ་རྒྱལ་བའི་སྤྲིན་ཚོགས་འཁྲིགས་པ་ཡི། །བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །རྗེ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །རྗེ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །སེམས་ཅན་ཐམས་ཅད་ཀྱི་སྐུ་མཚན་དང་དཔེ་བྱད་ཀྱིས་བརྒྱན་པར་བྱིན་གྱིས་བརླབ་ཏུ་གསོལ། །གསུང་དབྱངས་ཡན་ལག་དྲུག་ཅུ་དང་ལྡན་པར་བྱིན་གྱིས་བརླབ་ཏུ་གསོལ། །ཐུགས་ཤེས་བྱའི་དཀྱིལ་འཁོར་མཐའ་དག་གསལ་ཞིང་རྒྱས་པར་བྱིན་གྱིས་བརླབ་ཏུ་གསོལ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །རྗེ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆི། །རྗེ་དམིགས་མེད་ཐུགས་རྗེས་གང་འདུལ་སྐུར་སྟོན་པ། །འགྲོ་བ་མ་ལུས་སྨིན་པར་མཛད་པ་ཡི། །བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །རྗེ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །རྗེ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །སེམས་ཅན་རེ་རེའི་མདུན་དུ་སྤྲུལ་པ་རེ་རེ་སྣང་ནུས་པར་བྱིན་གྱིས་བརླབ་ཏུ་གསོལ། །དེ་སྣང་མ་ཐག་ཏུ་སེམས་ཅན་ཐམས་ཅད་མངོན་པར་རྫོགས་པར་འཚང་རྒྱ་བར་བྱིན་གྱིས་བརླབ་ཏུ་གསོལ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །རྗེ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆི། །རྗེ་ཟག་མེད་ཁྱབ་གདལ་སྐྱེ་མེད་ཆོས་ཀྱི་སྐུ། །སྣང་སྟོང་ཟུང་འཇུག་འགག་མེད་ལོངས་སྤྱོད་རྫོགས། །གང་འདུལ་དེར་སྟོན་ཀུན་ཁྱབ་སྤྲུལ་པའི་སྐུ། །རྗེ་སྐུ་གསུམ་བདག་ཉིད་ཁྱེད་ལ་སྐྱབས་སུ་མཆི། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །སེམས་ཅན་ཐམས་ཅད་ཀྱིས་ཆོས་སྐུ་སྐྱེ་མེད་ཀྱི་དོན་རྟོགས་པར་བྱིན་གྱིས་བརླབ་ཏུ་གསོལ། །ལོངས་སྐུ་འགག་མེད་ཀྱི་རྩལ་འབྱོངས་པར་བྱིན་གྱིས་བརླབ་ཏུ་གསོལ། །སྤྲུལ་སྐུས་འགྲོ་དོན་ཕྱོགས་མེད་དུ་སྐྱོང་ནུས་པར་བྱིན་གྱིས་བརླབ་ཏུ་གསོལ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །ཞེས་དང༌། རྗེ་རྒོད་ཚང་པའི་གསུང་ཀུན་འདུས་ནོར་བུ་ལུགས་རྒྱས་པའི་གསོལ་འདེབས་བླ་མ་སངས་རིན་མ་ནི།
མ་ནམ་མཁའ་དང་མཉམ་པའི་སེམས་ཅན་ཐམས་ཅད། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །དྲིན་ཅན་རྩ་བའི་བླ་མ་དམ་པ་དང༌། །དངོས་གྲུབ་སྟེར་བའི་ཡི་དམ་ལྷ་ཡི་ཚོགས། །སྐྱབས་གནས་དམ་པ་དཀོན་མཆོག་གསུམ་པོ་ལ། །གུས་པས་ཕྱག་འཚལ་དང་བས་སྐྱབས་སུ་མཆི། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །རྡོ་རྗེ་འཆང་སོགས་བཀའ་བརྒྱུད་བླ་མ་དང༌། །བླ་མ་ཁྱེད་ཐུགས་འོད་གསལ་མཉམ་ཉིད་དུ། །དབྱེར་མེད་ཆོས་སྐུའི་ངང་དུ་རོ་གཅིག་པའི། །བཀའ་བརྒྱུད་ཀུན་འདུས་བླ་མ་རིན་པོ་ཆེ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཞི་ཁྲོ་ཡབ་ཡུམ་དཀྱིལ་འཁོར་འཁོར་ལོའི་ཚོགས། །མོས་པ་བཞིན་དུ་ཐ་དད་དེར་སྣང་ནས། །མཆོག་དང་ཐུན་མོང་དངོས་གྲུབ་སྩོལ་མཛད་པའི། །ཡི་དམ་ཀུན་འདུས་བླ་མ་རིན་པོ་ཆེ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཕྱོགས་བཅུའི་སངས་རྒྱས་ཀུན་གྱི་ངོ་བོ་ཉིད། །ཟབ་ཅིང་མཐའ་ཡས་ཆོས་རྣམས་ཀུན་གྱི་མཛོད། །རྒྱལ་སྲས་འཕགས་པའི་ཚོགས་རྣམས་འདུས་པའི་དཔྱིད། །དཀོན་མཆོག་གསུམ་འདུས་བླ་མ་རིན་པོ་ཆེ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །དཔལ་ལྡན་བླ་མ་དྲན་པ་ཙམ་གྱིས་ཀྱང༌། །རྐྱེན་དང་བར་ཆད་མི་མཐུན་ཕྱོགས་རྣམས་ཀུན། །བྱིན་རླབས་སྟོབས་ཀྱིས་མ་སྤངས་རང་སར་དག །ཆོས་སྐྱོང་རྒྱལ་པོ་བླ་མ་རིན་པོ་ཆེ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །འདི་དང་ཕྱི་མ་དུས་རྣམས་ཐམས་ཅད་དུ། །སྐྱབས་མགོན་རེ་ས་གཞན་ན་མ་མཆིས་པས། །བླ་མའི་མོས་གུས་གཅིག་པུས་ཆོག་པ་ཡིས། །གཅིག་ཆོག་རྒྱལ་པོ་བླ་མ་རིན་པོ་ཆེ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །དྲིན་ཅན་རྩ་བའི་བླ་མ་རིན་པོ་ཆེ། །བདག་གི་སྙིང་གར་པདྨོའི་ཟེའུ་འབྲུ་ལ། །འབྲལ་བ་མེད་པར་རྟག་པར་བཞུགས་ནས་ཀྱང༌། །སྐུ་གསུང་ཐུགས་ཀྱིས་བྱིན་གྱིས་བརླབ་ཏུ་གསོལ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཚད་བཟུང་མེད་པའི་ཐུགས་རྗེ་ཆེན་པོ་ཡིས། །འབྲལ་བ་མེད་པར་རྟག་པར་རྗེས་བཟུང་ནས། །ཁྱེད་ཀྱི་བཀའ་དྲིན་ཆེན་པོས་ལེགས་བསྐྱངས་ཏེ། །ཕྱག་རྒྱ་ཆེན་པོའི་དངོས་གྲུབ་སྩལ་དུ་གསོལ། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །བདག་དང་སློབ་མ་བརྒྱུད་པར་བཅས་པ་ཡི། །གསོལ་བ་འདེབས་པའི་བུ་རྒྱུད་ཐམས་ཅད་ཀྱིས། །བླ་མ་ཁྱེད་ཀྱི་རྣམ་ཐར་འཁྱོངས་པ་དང༌། །དོན་གཉིས་འགྲུབ་པར་བྱིན་གྱིས་བརླབ་ཏུ་གསོལ། །བླ་མ? ཆོས་རྗེས? ཚེ་རབས་ཀུན་ཏུ་དཔལ་ལྡན་བླ་མ་དང༌། །སྐད་ཅིག་ཙམ་ཡང་འབྲལ་བ་མེད་པ་རུ། །གུས་པའི་སྒོ་ནས་ཞབས་གཉིས་སྤྱི་བོར་ལེན། །ཅི་གསུང་སྒྲུབ་པས་ཐུགས་དགོངས་རྫོགས་བྱས་ནས། །ས་དང་ལམ་གྱི་ཡོན་ཏན་རབ་རྫོགས་ཏེ། །རྡོ་རྗེ་འཆང་གི་གོ་འཕང་མྱུར་ཐོབ་ཤོག །བླ་མ? ཆོས་རྗེ? དཔལ་ལྡན་བླ་མའི་རྣམ་པར་ཐར་པ་ལ། །སྐད་ཅིག་ཙམ་ཡང་ལོག་ལྟ་མི་སྐྱེ་ཞིང༌། །ཅི་མཛད་ལེགས་པར་མཐོང་བའི་མོས་གུས་ཀྱིས། །བླ་མའི་བྱིན་རླབས་སེམས་ལ་འཇུག་པར་ཤོག །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆི། །བླ་མ་སྐུ་ཁམས་བཟང་བར་གསོལ་བ་འདེབས། །མཆོག་ཏུ་སྐུ་ཚེ་བརྟན་པར་གསོལ་བ་འདེབས། །ཕྲིན་ལས་དར་ཞིང་རྒྱས་པར་གསོལ་བ་འདེབས། །བླ་མ་དང་འབྲལ་བ་མེད་པར་བྱིན་གྱིས་རློབས། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆི། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །ཞེས་དང༌།
༈ རང་རྒྱུད་ཚར་གཅོད་ཀྱི་གདུང་དབྱངས་ལྷ་ཁབ་འཇིག་རྟེན་བློས་བཏང་གིས་མཛད་པ་ནི། མ་རིག་མུན་སེལ་དཔལ་ལྡན་བླ་མ། །ཐར་པའི་ལམ་སྟོན་དཔལ་ལྡན་བླ་མ། །འཁོར་བའི་ཆུ་སྒྲོལ་དཔལ་ལྡན་བླ་མ། །དུག་ལྔའི་ནད་སེལ་དཔལ་ལྡན་བླ་མ། །ཡིད་བཞིན་ནོར་བུ་དཔལ་ལྡན་བླ་མ། །རིགས་རྣམས་ཀུན་གྱི་བདག་པོ། །དཀྱིལ་འཁོར་ཀུན་གྱི་གཙོ་བོ། །བརྟན་གཡོ་ཀུན་གྱི་ཁྱབ་བདག །འཁོར་འདས་ཀུན་གྱི་དཔལ་མགོན། །སྐུ་བཞི་ཡེ་ཤེས་ལྔ་ཡི་བདག་ཉིད། །དྲུག་པ་རྡོ་རྗེ་འཆང་གི་ངོ་བོ། །ཆོས་སྐུ་འགྱུར་མེད་ཀྱི་ངོ་བོ། །ཆོས་སྐུ་ཀུན་ཁྱབ་ཀྱི་ངོ་བོ། །ཆོས་སྐུ་བདེ་ཆེན་གྱི་ངོ་བོ། །གཉིས་མེད་ཡེ་ཤེས་ཀྱི་ངོ་བོ། །ལྷན་སྐྱེས་ཡེ་ཤེས་ཀྱི་ངོ་བོ། །མཉམ་མེད་དྭགས་པོ་བཀའ་བརྒྱུད། །དཔལ་ལྡན་འབྲུག་པ་ཡབ་སྲས། །དྲིན་ཆེན་རྩ་བའི་བླ་མས། །ཐུགས་རྗེའི་སྤྱན་གྱིས་གཟིགས་ཤིག །མ་རིག་མུན་པས་བསྒྲིབས་ལ། །ཐུགས་རྗེའི་སྤྱན་གྱིས་གཟིགས་ཤིག །དུག་ལྔའི་ནད་ཀྱིས་མནར་ལ། །ཐུགས་རྗེའི་སྤྱན་གྱིས་གཟིགས་ཤིག །གར་འགྲོ་གཏད་སོ་མེད་ལ། །ཐུགས་རྗེའི་སྤྱན་གྱིས་གཟིགས་ཤིག །འཆི་བ་འོང་སྙམ་མེད་ལ། །ཐུགས་རྗེའི་སྤྱན་གྱིས་གཟིགས་ཤིག །ཚེ་ཐུང་བློ་སྣ་རིང་ལ། །ཐུགས་རྗེའི་སྤྱན་གྱིས་གཟིགས་ཤིག །འཇིག་རྟེན་ཆོས་བརྒྱད་མཁན་ལ། །ཐུགས་རྗེའི་སྤྱན་གྱིས་གཟིགས་ཤིག །ལྟོ་གོས་ཞེན་པ་ཅན་ལ༑ །ཐུགས་རྗེའི་སྤྱན་གྱིས་གཟིགས་ཤིག །དྲན་མེད་འཁྲུལ་པར་ཤོར་ལ། །ཐུགས་རྗེའི་སྤྱན་གྱིས་གཟིགས་ཤིག །གཟུང་འཛིན་སྒྲོག་གིས་བཅིངས་ལ། །ཐུགས་རྗེའི་སྤྱན་གྱིས་གཟིགས་ཤིག །ཁ་དང་ཞེ་ཕུག་འཛོལ་ལ། །ཐུགས་རྗེའི་སྤྱན་གྱིས་གཟིགས་ཤིག །ཐོས་མེད་མུ་ཅོར་སྨྲ་ལ། །ཐུགས་རྗེའི་སྤྱན་གྱིས་གཟིགས་ཤིག །བསམ་མེད་མཁའ་ལྟར་ལུས་ལ། །ཐུགས་རྗེའི་སྤྱན་གྱིས་གཟིགས་ཤིག །སྒོམ་མེད་དྲེད་པོར་ཤོར་ལ། །ཐུགས་རྗེའི་སྤྱན་གྱིས་གཟིགས་ཤིག །བློ་སྐྱེད་ཡོངས་དུས་མེད་ལ། །ཐུགས་རྗེའི་སྤྱན་གྱིས་གཟིགས་ཤིག །སྐྱབས་མགོན་རེ་ས་གཞན་ན་མི་འདུག །ཐུགས་རྗེའི་སྤྱན་གྱིས་གཟིགས་ཤིག །དཔལ་ལྡན་བླ་མ་དམ་པས། །བདག་འཛིན་བློ་ཡི་ཐོངས་པར་བྱིན་གྱིས་རློབས། །དགོས་མེད་རྒྱུད་ལ་སྐྱེ་བར་བྱིན་གྱིས་རློབས། །ཞེན་པ་ནང་ནས་ལོག་པར་བྱིན་གྱིས་རློབས། །འཁྲི་བ་བཙན་ཐབས་སུ་ཆོད་པར་བྱིན་གྱིས་རློབས། །བླ་མའི་རྣམ་ཐར་འཁྱོངས་པར་བྱིན་གྱིས་རློབས། །ཅི་གསུང་བཀའ་བཞིན་སྒྲུབ་པར་བྱིན་གྱིས་རློབས། །གཉན་ས་རི་ཁྲོད་འགྲིམ་པར་བྱིན་གྱིས་རློབས། །རྩེ་གཅིག་སྒྲུབ་པ་ནུས་པར་བྱིན་གྱིས་རློབས། །སྒྲུབ་པའི་རྒྱལ་མཚན་ཚུགས་པར་བྱིན་གྱིས་རློབས། །ཚེ་དང་སྒྲུབ་པ་མཉམ་པར་བྱིན་གྱིས་རློབས། །སྒྲུབ་ལ་བར་ཆད་མེད་པར་བྱིན་གྱིས་རློབས། །གནས་ལུགས་ལྟ་བ་རྟོགས་པར་བྱིན་གྱིས་རློབས། །འཁྲུལ་མེད་རང་སོ་ཚུགས་པར་བྱིན་གྱིས་རློབས། །རྐྱེན་ངན་གྲོགས་སུ་འཆར་བར་བྱིན་གྱིས་རློབས། །བདག་གཞན་དོན་གཉིས་འགྲུབ་པར་བྱིན་གྱིས་རློབས། །མཆོག་གི་དངོས་གྲུབ་ཐོབ་པར་བྱིན་གྱིས་རློབས། །ཞེས་སོ།།
༈ གསོལ་འདེབས་རྡོ་རྗེའི་འབྲུག་སྒྲ་རྗེ་ལྷ་རྩེ་བས་མཛད་པ་ནི། རྗེ་རང་རིག་རྟོགས་པའི་རྣལ་འབྱོར་པ། །ལམ་གང་ཤར་དགག་སྒྲུབ་སྤང་བླང་བྲལ། །བདག་རང་ངོ་ཤེས་པར་གསོལ་བ་འདེབས། །ཕ་ཁྱེད་རང་ལྟ་བུར་བྱིན་གྱིས་རློབས། །རྗེ་མོས་གུས་མཐར་ཕྱིན་རྣལ་འབྱོར་པ། །སྣང་གྲགས་ཀུན་བླ་མ་དམ་པར་ཤར། །བདག་རང་སྣང་དག་པར་གསོལ་བ་འདེབས། །ཕ་ཁྱེད་རང་ལྟ་བུར་བྱིན་གྱིས་རློབས། །རྗེ་རོ་སྙོམས་རྟོགས་པའི་རྣལ་འབྱོར་པ། །རྐྱེན་བདུད་བཞི་འཇོམས་པའི་དཔའ་བོ་ཆེ། །བདག་རེ་དོགས་བྲལ་བར་གསོལ་བ་འདེབས། །ཕ་ཁྱེད་རང་ལྟ་བུར་བྱིན་གྱིས་རློབས། །རྗེ་ཐོག་མཐའ་མེད་པའི་རྣལ་འབྱོར་པ། །དཔལ་དང་པོའི་སངས་རྒྱས་གདོད་མའི་མགོན། །བདག་ལྷུན་གྲུབ་ཆེན་པོར་གསོལ་བ་འདེབས། །ཕ་ཁྱེད་རང་ལྟ་བུར་བྱིན་གྱིས་རློབས། །རྗེ་གཞན་ཕན་མཛད་པའི་རྣལ་འབྱོར་པ། །ཁམས་གསུམ་གྱི་འཁོར་བ་དོང་ནས་སྤྲུག །བདག་འགྲོ་དོན་འགྲུབ་པར་གསོལ་བ་འདེབས། །ཕ་ཁྱེད་རང་ལྟ་བུར་བྱིན་གྱིས་རློབས། །རྗེ་རྒྱལ་བ་ཀུན་གྱི་འཕྲིན་ལས་པ། །སྐྱབས་འགྲན་ཟླ་བྲལ་བའི་རིན་པོ་ཆེ། །ཕ་འདྲེན་མཆོག་བླ་མ་འགྲོ་བའི་མགོན། །བདག་མོས་པའི་བུ་ལ་ཐུགས་རྗེས་གཟིགས། །གཞི་མ་བཅོས་གཉུག་མ་ཆོས་ཀྱི་སྐུ། །ལམ་འགག་མེད་རང་ཤར་སྤྲུལ་པའི་སྐུ། །དོན་གཉིས་མེད་ཟུང་འཇུག་ལོངས་སྤྱོད་རྫོགས། །བདག་སེམས་ཉིད་ངང་དུ་དབྱེར་མེད་ཀྱང༌། །ཁོང་མ་དག་གདུལ་བྱའི་སྣང་ངོ་ལྟར། །སྐུ་གདུལ་བྱ་འདུལ་བྱེད་འདི་ཁོ་ན། །ཞིང་འདིར་ཡང་བསྐལ་བརྒྱར་ཞབས་བརྟན་ཅིང༌། །མིག་ངོམ་མེད་ཀྱི་བདུད་རྩི་བསྟེན་པར་ཤོག །
༈ དངོས་གཞི་གྲངས་བསག་རྒྱུ་ནི། སངས་རྒྱས་ཀུན་འདུས་རྩ་བའི་བླ་མ་ལ། །སྒོ་གསུམ་གུས་པ་ཆེན་པོས་གསོལ་བ་འདེབས། །གདོད་མའི་གནས་ལུགས་རང་ངོ་ཤེས་པ་དང༌། །ཚེ་དང་སྒྲུབ་པ་མཉམ་པར་བྱིན་གྱིས་རློབས། །བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །ཆོས་རྗེ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ།།
དབང་བཞི་ལེན་པའི་དམིགས་པ་ནི། མཚན་རྣམས་ཡོངས་རྫོགས་བླ་མའི་སྐུ། །སྤྱི་བོར་ལུས་ཀྱི་ཐིག་ལེ་ལ། །ཞུགས་ནས་བུམ་དབང་དགའ་བའི་ཆུས། །སད་པའི་དྲི་མ་སྦྱང་དུ་གསོལ། །སྒྱུ་འཕྲུལ་སྣ་ཚོགས་གཟུགས་བརྙན་སྐུ་རྡོ་རྗེའི་བདག་ཉིད། བླ་མའི་སྐུའི་སྨིན་མཚམས་ཀྱི་ཨོཾ་ལས་འོད་ཟེར་སྐར་མདའ་ཆད་པ་ལྟར་བྱུང་བ། རང་གི་སྤྱི་བོ་ལུས་ཀྱི་ཐིག་ལེ་ལ་ཞུགས་པས། ལུས་ཀྱི་ཕུང་པོའི་སྒྲིབ་པ་དག །བུམ་པའི་དབང་ཐོབ། ལམ་བསྐྱེད་རིམ་སྒོམ་པ་ལ་དབང༌། དགའ་བའི་ཡེ་ཤེས་ཐོབ་ཅིང༌། ཐ་མལ་སད་པའི་གནས་སྐབས་དག །འབྲས་བུ་སྤྲུལ་སྐུ་ཐོབ་པའི་རྟེན་འབྲེལ་མངོན་དུ་བྱས་པར་བསམ།
ལོངས་སྤྱོད་རྫོགས་པ་ཀུན་གྱི་སྐད། །མགྲིན་པར་ངག་གི་ཐིག་ལེ་ལ། །ཞུགས་ནས་གསང་དབང་མཆོག་དགའི་མེས། །རྨི་ལམ་བག་ཆགས་བསྲེག་ཏུ་གསོལ། །ལས་རླུང་དབུ་མར་ཐིམ་པའི་སྒྲ་ཚུལ་གཞོམ་མེད་ཀྱི་སྐད་དམ། གསུང་རྡོ་རྗེ་ལོངས་སྤྱོད་རྫོགས་པའི་བདག་ཉིད། བླ་མའི་མགྲིན་པའི་ཨཱཿལས་འོད་ཟེར་དམར་པོ་གློག་གི་ཟེར་ཐག་ལྟར་བྱུང་བ། རང་གི་མགྲིན་པར་ངག་གི་ཐིག་ལེ་ལ་ཞུགས་པས། གསང་དབང་ཐོབ། རང་བཞིན་བརྒྱད་ཅུའི་རྣམ་རྟོག་གི་རྟེན་བྱེད་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱ་དབྱིངས་སུ་དག །ལམ་རྩ་རླུང་ཐིག་ལེ་བསྒོམ་པ་ལ་དབང༌། མཆོག་དགའི་ཡེ་ཤེས་སྐྱེས། འབྲས་བུ་ལོངས་སྤྱོད་རྫོགས་སྐུ་ཐོབ་པའི་སྐལ་པ་ཅན་དུ་བྱས།
དཔལ་ལྡན་བླ་མ་ཆོས་ཀྱི་སྐུ། །སྙིང་གར་སེམས་ཀྱི་ཐིག་ལེ་ལ། །ཞུགས་ནས་ཤེས་རབ་ཡེ་ཤེས་ཉིས། །གཉིད་སྟུག་མུན་པ་བསལ་དུ་གསོལ། །ཟབ་གསལ་གཉིས་སུ་མེད་པའི་ཡེ་ཤེས་ཀྱི་དཔལ་ལྡན་རྣམ་པ་ཐམས་ཅད་པའི་བདག་ཉིད། ཐུགས་ཀྱི་རྡོ་རྗེ་ཆོས་ཀྱི་སྐུ་བླ་མའི་ཐུགས་ཀའི་ཧཱུཾ་ཡིག་ལས། འོད་ཟེར་སྔོན་པོ་སྤོས་རེང་དུད་པ་ལྟར་བྱུང་བ། རང་གི་སྙིང་ག་ཡིད་ཀྱི་ཐིག་ལེ་ལ་ཐིམ་པས། ཡིད་སྒྲིབ་པ་བག་ཆགས་ཀུན་དག །ཤེས་རབ་ཡེ་ཤེས་ཀྱི་དབང་ཐོབ། ཁྱད་པར་དགའ་བའི་བདེ་ཆེན་གྱི་ཡེ་ཤེས་བསྐྱེད། ཕོ་ཉའི་ལམ་བསྒོམ་པར་དབང༌། མ་རིག་པའི་གཉིད་ལས་གྲོལ་ཏེ། འོད་གསལ་ཆོས་སྐུ་ཐུགས་རྡོ་རྗེ་འགྲུབ་པའི་སྐལ་ལྡན་དུ་བྱས།
མགོན་པོ་ལྷན་ཅིག་སྐྱེས་པའི་སྐུ། །ལྟེ་བར་ཡེ་ཤེས་ཐིག་ལེ་ལ། །ཞུགས་ནས་བཞི་པའི་དབང་བསྐུར་བས། །འཕོ་མེད་འཐོབ་པར་བྱིན་གྱིས་རློབས། །སྐུ་གསུམ་གྱི་རང་བཞིན་ལྷན་སྐྱེས་ངོ་བོ་ཉིད་སྐུའི་བདག་ཉིད་དཔལ་ལྡན་བླ་མའི་ལྟེ་བའི་ཧོཿཡིག་ལས། འོད་ཟེར་ལྗང་གུ་མརྒད་ཀྱི་མདངས་ཅན་འཕྲོས་པ། རང་གི་ལྟེ་བའི་ཡེ་ཤེས་ཀྱི་ཐིག་ལེ་ལ་ཐིམ་པས། ལུས་ངག་ཡིད་གསུམ་ཐ་དད་དུ་འཛིན་པའི་སྒྲིབ་པ་ལྷག་མེད་དུ་དག །དབང་བཞི་པ་ཐོབ། ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། ལྷན་སྐྱེས་དགའ་བའི་མཐར་ཐུག་འཕོ་མེད་བདེ་བ་ཆེན་པོ་རྒྱུད་ལ་སྐྱེས། འབྲས་བུ་ཡེ་ཤེས་རྡོ་རྗེ་ངོ་བོ་ཉིད་སྐུ་འཐོབ་པའི་རྟེན་འབྲེལ་མངོན་དུ་བྱས།
དེ་ལྟར་བདག་དང་འགྲོ་རྣམས་ཀྱི། །ལུས་ངག་ཡིད་དང་ཡེ་ཤེས་ཚོགས།། རྡོ་རྗེ་བཞི་དང་མཉམ་སྦྱོར་བས། །སྐུ་བཞིའི་དབང་ཕྱུག་ཐོབ་པར་ཤོག །
དབང་བཞི་ལེན་ཚིག་བསྡུས་པ་ནི། སྐུ་ཡི་བྱིན་རླབས་ལུས་ལ་ཞུགས། །སྒྱུ་འཕྲུལ་རྡོ་རྗེའི་སྐུ་ཐོབ་ཤོག །གསུང་གི་བྱིན་རླབས་ངག་ལ་ཞུགས། །འཇམ་དབྱངས་ཆེན་པོ་འགྲུབ་གྱུར་ཅིག །ཐུགས་ཀྱི་བྱིན་རླབས་ཡིད་ལ་ཞུགས། །འཕོ་མེད་བདེ་བ་ཆེ་ཐོབ་ཤོག །ཇི་ལྟར་ཆུ་ལ་ཆུ་བཞག་ལྟར། །བདག་དང་དབྱེར་མེད་གཅིག་གྱུར་ནས། །ས་བཅུའི་མགོན་པོ་འགྲུབ་པར་ཤོག །བླ་མ་ཆོས་སྐུ་རང་སེམས་དག་པར་རྫོགས། །རང་ངོ་ཤེས་འདི་དོན་གྱི་གསོལ་འདེབས་མཆོག །སྣང་སྲིད་ཀུན་ཀྱང་བླ་མའི་རོལ་པ་སྟེ། །མཐར་ཐུག་སྐུ་གསུམ་བླ་མ་འགྲུབ་པར་ཤོག །མཐར་བླ་མ་རྡོ་རྗེ་འཆང་ཡབ་ཡུམ་འོད་ཟེར་གྱི་གོང་བུར་གྱུར་པ་རང་གི་སྤྱི་བོ་ནས་ཐིམ་པས། ལྕགས་ལ་གསེར་གྱི་རྩིས་རེག་པ་བཞིན། རང་གི་ལུས་ངག་ཡིད་ཡེ་ཤེས་བླ་མའི་རྡོ་རྗེ་བཞིའི་བདག་ཉིད་དུ་གྱུར་པར་བསམ་ལ། རང་བཞིན་གནས་ལུགས་ཀྱི་ངང་དུ་མཉམ་པར་བཞག་པ་ནི། དོན་དམ་པའི་བླ་མའི་རྣལ་འབྱོར་ཏེ། རྗེ་བཙུན་ཆེན་པོ་མི་ལའི་ཞལ་ནས། བླ་མ་ཡིན་པར་ངེས་ཀྱི་རང་གི་སེམས་ལ་ལྟོས། གསུངས་པའི་དོན་དང་རྗེས་སུ་མཐུན་ནོ། །
དགེ་བསྔོ་ནི། དགེ་བ་འདི་ཡི་མྱུར་དུ་བདག །དཔལ་ལྡན་བླ་མ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡིས་ས་ལ་འགོད་པར་ཤོག །བདག་གི་བླ་མ་བསྒྲུབས་ལ་སོགས། །དུས་གསུམ་ཚོགས་གཉིས་ཇི་བསགས་པས། །འཕྲིན་ལས་གང་ཙམ་འགྲུབ་གྱུར་ཏེ། །བླ་མེད་བྱང་ཆུབ་ཐོབ་ཕྱིར་བསྔོ། །བདག་ནི་མོས་གུས་དད་པས་ཁྱེད་བསྟེན་ན། །ཐུགས་རྗེ་མ་ཆུང་སྔོན་གྱི་དམ་ཚིག་དགོངས། །སྨོན་ལམ་འབྲེལ་པ་འདི་ཡིས་མཚམས་སྦྱར་ནས། །འགྲོ་ཀུན་བླ་མེད་བྱང་ཆུབ་མྱུར་ཐོབ་ཤོག །བདག་ནི་ཁྱོད་ཀྱི་ཞབས་པད་ཐོད་བཞིན་དུ། །བཅིངས་པས་ཤེས་བྱ་ཀུན་ལ་མཁས་པ་དང༌། །ཆོས་ཉིད་ཇི་བཞིན་རྟོགས་ནས་འགྲོ་རྣམས་ཀྱི། །ཕན་བདེའི་འབྱུང་གནས་ཉིད་དུ་གྱུར་ཅིག་གུ། །བྱང་ཆུབ་སེམས་མཆོག་རིན་པོ་ཆེ། །མ་སྐྱེས་པ་རྣམས་སྐྱེས་གྱུར་ཅིག །སྐྱེས་པ་ཉམས་པ་མེད་པར་ཡང༌། །གོང་ནས་གོང་དུ་འཕེལ་གྱུར་ཅིག །སྐྱེ་བར་དམ་པའི་ཆོས་ལ་ནན་ཏན་གྱིས། །བྱང་ཆུབ་ཆེན་པོའི་ས་ལ་མ་ཕྱིན་བར། །བར་ཆད་བདུད་བཞིའི་གཡུལ་ལས་རྒྱལ་བ་དང༌། །ཉམས་རྟོགས་གོང་དུ་འཕེལ་བའི་བཀྲ་ཤིས་ཤོག །དེ་ཡང་གསང་སྔགས་ཀྱི་ལམ་ཐམས་ཅད་ཀྱི་སྲོག་དང་སྙིང་པོར་གྱུར་པ་ནི་བླ་མའི་སྒྲུབ་པ་སྟེ། བླ་མ་སངས་རྒྱས་ཀུན་འདུས་སུ་ཤེས་པས་གསོལ་བ་གདབ་ཅིང༌། བླ་མའི་རྣལ་འབྱོར་སྒོམ་པ་ནི་ཤིན་ཏུ་གལ་ཆེ་ཞིང་ཕན་ཡོན་བརྗོད་ལས་འདས་ཏེ། རྒྱུད་ལས། ལྷ་སྐུ་འབུམ་ཕྲག་བསྒོམས་པ་བས། །བླ་མ་གཅིག་པུ་བསྒོམ་པ་མཆོག །ཅེས་དང༌། སློབ་དཔོན་ཆེན་པོ་པདྨས། ང་སྒྲུབ་སངས་རྒྱས་ཐམས་ཅད་འགྲུབ། །ང་མཐོང་སངས་རྒྱས་ཐམས་ཅད་མཐོང༌། །ཞེས་གསུངས་པ་སོགས་རྒྱུད་ལུང་ཐམས་ཅད་ནས་ཆེས་ཆེར་བསྔགས་ཤིང༌། ནན་ཏན་དུ་གསུངས་ན་ཤིན་ཏུ་འབད་པར་བྱའོ། །དེ་ལ་དགོངས་ནས་ཆོས་རྗེ་རྒྱ་རས་པས་ཀྱང༌། རྗེ་ལ་གསོལ་བ་འདེབས་ནུས་ན། །ཆོས་མ་ཤེས་ཀྱང་དེ་ཁས་ཆོག །སྒོམ་མ་ཤེས་ཀྱང་དེ་ཁས་ཆོག །སྲུང་བ་དྲག་སྔགས་ཀྱང་དེ་ཁས་ཆོག །ཅེས་གསུངས་པ་དང༌། རྗེ་རྒོད་ཚང་པས་ཀྱང༌། ཚེ་གཅིག་ལ་སངས་རྒྱ་བ། གདམས་ངག་གཞན་ཐམས་ཅད་ཀྱིས་ཁས་མི་ལོན། མོས་གུས་ཀྱིས་ཁས་ལོན་པ་ཡིན་སོགས་གསུངས་སོ། །
འཁོར་བའི་ཆོས་ཀུན་སྡུག་བསྔལ་རང་བཞིན་ལ། །འཁྲུལ་སྣང་ཞེན་པ་སྤངས་ནས་སྒོ་གསུམ་ཀུན། །དམ་པའི་ཆོས་ལ་སྦྱོར་བའི་བརྩོན་འགྲུས་ཀྱིས། །འཆི་ཡང་འགྱོད་མེད་མཛོད་ཅིག་སྙིང་གཏམ་ཡིན། །ལམ་མཆོག་སྙིང་པོ་བླ་མའི་རྣལ་འབྱོར་ཏེ། །བླ་མ་སངས་རྒྱས་ངེས་པའི་མོས་གུས་ཀྱིས། །གསོལ་འདེབས་ཉིད་ལ་ནན་ཏན་བརྩོན་པ་ན། །ཡོན་ཏན་མ་ལུས་འབྱུང་བ་ངེས་པར་མཛོད། །སྐྱབས་སེམས་ཡིག་བརྒྱའི་རྣལ་འབྱོར་ཟབ་མོ་དང༌། །མཎྜལ་ཆོ་ག་བླ་མའི་རྣལ་འབྱོར་བཞི། །སྐལ་ལྡན་རྒྱུད་ལ་སྦྱོར་བའི་ཐབས་ཚུལ་འདི། །བྲིས་པའི་དགེ་བས་དོན་གཉིས་འགྲུབ་པར་ཤོག །ཅེས་ཟབ་ཆོས་ཉམས་ལེན་ཀུན་གྱི་སྔོན་འགྲོའི་ངག་འདོན་གྱི་རིམ་པར། དམིགས་པ་དང་གོ་དོན་ཚིག་འགྲེལ་དགོས་རིགས། རྩ་བའི་བླ་མ་རྣམས་ཀྱིས་གསུང་ལྟར་གོ་བ་དེ་བར་བཀོད་པ་འདི་ནི། དོན་གཉེར་ཅན་དུ་མ་དང༌། ལྷག་པར་གཅུང་མི་ཕམ་བསྟན་འཛིན་འཕྲིན་ལས་རྣམ་རྒྱལ་གྱི་འདོད་ངོར། འབྲུག་པའི་མིང་འཛིན་པ་༧མི་ཕམ་ཀུན་གཟིགས་ཆོས་ཀྱི་སྣང་བ་པད་དཀར་བཞད་པའི་དགེ་མཚན་འགྱུར་མེད་རྡོ་རྗེའི་སྙིང་པོ་མཆོག་ཏུ་གྲུབ་པས། དཔལ་གྱི་གནས་ཆེན་ཙ་རི་ཏྲ་ཡི་དབེན་གནས་དོན་ཀུན་གྲུབ་པའི་ནགས་ལྗོངས་སུ། ཐུན་མཚམས་ཀྱི་ངེས་པ་ལ་བྲིས་པ་དགེ་ལེགས་རྒྱ་མཚོ་འཕེལ་བར་གྱུར་ཅིག། །།
༄༅། །རྗེ་རང་བྱུང་རྡོ་རྗེས་མཛད་པའི་ངེས་དོན་ཕྱག་རྒྱ་ཆེན་པོའི་སྨོན་ལམ་བཞུགས་སོ། །
༈ ན་མོ་གུ་རུ། །བླ་མ་རྣམ་དང་ཡི་དམ་དཀྱིལ་འཁོར་ལྷ། །ཕྱོགས་བཅུ་དུས་གསུམ་རྒྱལ་བ་སྲས་དང་བཅས། །བདག་ལ་བརྩེར་དགོངས་བདག་གི་སྨོན་ལམ་རྣམས། །ཇི་བཞིན་འགྲུབ་པའི་མཐུན་འགྱུར་བྱིན་རློབས་མཛོད། །བདག་དང་མཐའ་ཡས་སེམས་ཅན་ཐམས་ཅད་ཀྱི། །བསམ་སྦྱོར་རྣམ་དག་གངས་རི་ལས་སྐྱེས་པའི། །འཁོར་གསུམ་རྙོག་མེད་དགེ་ཚོགས་ཆུ་རྒྱུན་རྣམས། །རྒྱལ་བ་སྐུ་བཞིའི་རྒྱ་མཚོར་འཇུག་གྱུར་ཅིག །ཇི་སྲིད་དེ་མ་ཐོབ་པ་དེའི་སྲིད་དུ། །སྐྱེ་དང་སྐྱེ་བ་ཚེ་རབས་ཀུན་ཏུ་ཡང༌། །སྡིག་དང་སྡུག་བསྔལ་སྒྲ་ཡང་མི་གྲགས་ཤིང༌། །བདེ་དགེ་རྒྱ་མཚོའི་དཔལ་ལ་སྤྱོད་པར་ཤོག །དལ་འབྱོར་མཆོག་ཐོབ་དད་བརྩོན་ཤེས་རབ་ལྡན། །བཤེས་གཉེན་བཟང་བསྟེན་གདམས་པའི་བཅུད་ཐོབ་ནས། །ཚུལ་བཞིན་སྒྲུབ་ལ་བར་ཆད་མ་མཆིས་པར། །ཚེ་རབས་ཀུན་ཏུ་དམ་ཆོས་སྤྱོད་པར་ཤོག །ལུང་རིག་ཐོས་པས་མི་ཤེས་སྤྲིན་ལས་གྲོལ། །མན་ངག་བསམ་པས་ཐེ་ཚོམ་མུན་ནག་བཅོམ། །སྒོམ་བྱུང་འོད་ཀྱིས་གནས་ལུགས་ཇི་བཞིན་གསལ། །ཤེས་རབ་གསུམ་གྱི་སྣང་བ་རྒྱས་པར་ཤོག །རྟག་ཆད་མཐའ་བྲལ་བདེན་གཉིས་གཞི་ཡི་དོན། །སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གིས། །སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། །གོལ་འཆུགས་མེད་པའི་ཆོས་དང་འཕྲད་པར་ཤོག །སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། །སྦྱོང་བྱེད་ཕྱག་ཆེན་རྣལ་འབྱོར་ཆེས། །སྦྱང་བྱ་གློ་བུར་འཁྲུལ་པའི་དྲི་མ་རྣམས། །སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག །གཞི་ལ་སྒྲོ་འདོགས་ཆོད་པ་ལྟ་བའི་གདེང༌། །དེ་ལ་མ་ཡེངས་སྐྱོང་བ་སྒོམ་པའི་གནད། །སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག །ལྟ་སྒོམ་སྤྱོད་པའི་གདེང་དང་ལྡན་པར་ཤོག །ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་ཏེ། །སེམས་ནི་སེམས་མེད་སེམས་ཀྱི་ངོ་བོ་སྟོང༌། །སྟོང་ཞིང་མ་འགགས་ཅིར་ཡང་སྣང་བ་སྟེ། །ལེགས་པར་བརྟགས་ནས་གཞི་རྩ་ཆོད་པར་ཤོག །ཡོད་མ་མྱོང་བའི་རང་སྣང་ཡུལ་དུ་འཁྲུལ། །མ་རིག་དབང་གིས་རང་རིག་བདག་ཏུ་འཁྲུལ། །གཉིས་འཛིན་དབང་གིས་སྲིད་པའི་ཀློང་དུ་འཁྱམས། །མ་རིག་འཁྲུལ་པའི་རྩད་བདར་ཆོད་པར་ཤོག །ཡོད་པ་མ་ཡིན་རྒྱལ་བས་ཀྱང་མ་གཟིགས། །མེད་པ་མ་ཡིན་འཁོར་འདས་ཀུན་གྱི་གཞི། །འགལ་འདུ་མ་ཡིན་ཟུང་འཇུག་དབུ་མའི་ལམ། །མཐའ་བྲལ་སེམས་ཀྱི་ཆོས་ཉིད་རྟོགས་པར་ཤོག །འདི་ཡིན་ཞེས་པ་གང་གིས་མཚོན་པ་མེད། །འདི་མིན་ཞེས་བྱ་གང་གིས་བཀག་པ་མེད། །བློ་ལས་འདས་པའི་ཆོས་ཉིད་འདུས་མ་བྱས། །ཡང་དག་དོན་གྱི་མཐའ་ནི་ངེས་པར་ཤོག །འདི་ཉིད་མ་རྟོགས་འཁོར་བའི་རྒྱ་མཚོར་འཁོར། །འདི་ཉིད་རྟོགས་ན་སངས་རྒྱས་གཞན་ན་མེད། །ཐམས་ཅད་འདི་ཡིན་འདི་མིན་གང་ཡང་མེད། །ཆོས་ཉིད་ཀུན་གཞིའི་མཚང་ནི་རིག་པར་ཤོག །སྣང་ཡང་སེམས་ལ་སྟོང་ཡང་སེམས་ཡིན་ཏེ། །རྟོགས་ཀྱང་སེམས་ལ་འཁྲུལ་ཡང་རང་གི་སེམས། །སྐྱེས་ཀྱང་སེམས་ལ་འགགས་ཀྱང་སེམས་ཡིན་པས། །སྒྲོ་འདོགས་ཐམས་ཅད་སེམས་ལ་ཆོད་པར་ཤོག །བློས་བྱས་རྩོལ་བའི་སྒོམ་གྱིས་མ་བསླད་ཅིང༌། །ཐ་མལ་འདུ་འཛིའི་རླུང་གིས་མ་བསྐྱོད་པར། །མ་བཅོས་གཉུག་མ་རང་བབ་འཇོག་ཤེས་པའི། །སེམས་དོན་ཉམས་ལེན་མཁས་ཤིང་སྐྱོང་བར་ཤོག །ཕྲ་རགས་རྟོག་པའི་རྦ་རླབས་རང་སར་ཞི། །གཡོ་མེད་སེམས་ཀྱི་ཆུ་བོ་ངང་གིས་གནས། །བྱིངས་རྨུགས་རྙོག་པའི་དྲི་མ་དང་བྲལ་བའི། །ཞི་གནས་རྒྱ་མཚོ་མི་གཡོ་བརྟན་པར་ཤོག །བལྟར་མེད་སེམས་ལ་ཡང་ཡང་བལྟས་པའི་ཚེ། །མཐོང་མེད་དོན་ནི་ཇི་བཞིན་ལྷག་གེར་མཐོང༌། །ཡིན་མིན་དོན་ལ་ཐེ་ཚོམ་ཆོད་པ་ཉིད། འཁྲུལ་མེད་རང་ངོ་རང་གིས་ཤེས་པར་ཤོག །ཡུལ་ལ་བལྟས་པས་ཡུལ་མེད་སེམས་སུ་མཐོང༌། །སེམས་ལ་བལྟས་པས་སེམས་མེད་ངོ་བོ་སྟོང༌། །གཉིས་ལ་བལྟས་པས་གཉིས་འཛིན་རང་སར་གྲོལ། །འོད་གསལ་སེམས་ཀྱི་གནས་ལུགས་རྟོགས་པར་ཤོག །ཡིད་བྱེད་བྲལ་བ་འདི་ནི་ཕྱག་རྒྱ་ཆེ། །མཐའ་དང་བྲལ་བ་དབུ་མ་ཆེན་པོ་ཡིན། །འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། །གཅིག་ཤེས་ཀུན་དོན་རྟོགས་པའི་གདེང་ཐོབ་ཤོག །ཞེན་པ་མེད་པའི་བདེ་ཆེན་རྒྱུན་ཆད་མེད། །མཚན་འཛིན་མེད་པའི་འོད་གསལ་སྒྲིབ་གཡོགས་བྲལ། །བློ་ལས་འདས་པའི་མི་རྟོག་ལྷུན་གྱིས་གྲུབ། །རྩོལ་མེད་ཉམས་མྱོང་རྒྱུན་ཆད་མེད་པར་ཤོག །བཟང་ཞེན་ཉམས་ཀྱི་འཛིན་པ་རང་སར་གྲོལ། །ངན་རྟོག་འཁྲུལ་པ་རང་བཞིན་དབྱིངས་སུ་དག །ཐ་མལ་ཤེས་པ་སྤང་བླང་བྲལ་ཐོབ་མེད། །སྤྲོས་བྲལ་ཆོས་ཉིད་བདེན་པ་རྟོགས་པར་ཤོག །འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། །མ་རྟོགས་དབང་གིསམཐའ་མེད་འཁོར་བར་འཁྱམས། །སྡུག་བསྔལ་མུ་མཐའ་མེད་པའི་སེམས་ཅན་ལ། །བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །བཟོད་མེད་སྙིང་རྗེའི་རྩལ་ཡང་མ་འགགས་པའི། །བརྩེ་དུས་ངོ་བོ་སྟོང་དོན་རྗེན་པར་ཤར། །ཟུང་འཇུག་གོལ་ས་བྲལ་བའི་ལམ་མཆོག་འདི། །འབྲལ་མེད་ཉིན་མཚན་ཀུན་ཏུ་བསྒོམ་པར་ཤོག །སྒོམ་སྟོབས་ལས་བྱུང་སྤྱན་དང་མངོན་ཤེས་དང༌། །སེམས་ཅན་སྨིན་བྱས་སངས་རྒྱས་ཞིང་རབ་སྦྱངས། །སངས་རྒྱས་ཆོས་རྣམས་འགྲུབ་པའི་སྨོན་ལམ་རྫོགས། །རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག །ཕྱོགས་བཅུའི་རྒྱལ་བ་སྲས་བཅས་ཐུགས་རྗེ་དང༌། །རྣམ་དཀར་དགེ་བ་ཇི་སྙེད་ཡོད་པའི་མཐུས། །དེ་ལྟར་བདག་དང་སེམས་ཅན་ཐམས་ཅད་ཀྱི། །སྨོན་ལམ་རྣམ་དག་ཇི་བཞིན་འགྲུབ་གྱུར་ཅིག། །།ཅེས་ངེས་དོན་ཕྱག་རྒྱ་ཆེན་པོའི་སྨོནལམ་ཞེས་བྱ་བ་རྗེ་ཀརྨ་པ་རང་བྱུང་རྡོ་རྗེས་མཛད་པའོ།། དགེའོ།།
༄༅། །ཕྱག་རྒྱ་ཆེན་པོའི་སྔོན་འགྲོའི་ཁྲིད་ཡིག་གི་ས་བཅད་དང་རྩ་ཚིག་ཟུར་ཁོལ་དུ་ཕྱུང་ནས་དྲན་ཐོར་བཀོད་པ་བཞུགས་སོ། །
༄། །དཔལ་ལྡན་བླ་མ་དམ་པའི་ཞབས་ལ་ཕྱག་འཚལ་ལོ། །འདིར་ཕྱག་རྒྱ་ཆེན་པོའི་སྔོན་འགྲོའི་ཁྲིད་ཡིག་གི་ས་བཅད་རྩ་ཚིག་ཙམ་མདོར་བསྡུས་ཏེ་དྲན་ཐོར་འགོད་པ་ལ། བཤད་བྱའི་ཡན་ལག་དང༌། བཤད་བྱ་དངོས་གཉིས་ལས། དང་པོ་བཤད་བྱའི་ཡན་ལག་ཆོས་འཆད་ཉན་གྱི་ཚུལ་ལ། བླ་མས་འཆད་ཚུལ། སློབ་མས་ཉན་ཚུལ། དཔོན་སློབ་གཉིས་ཀས་འཆད་ཉན་ཇི་ལྟར་བྱ་ཚུལ་དང་གསུམ་ཡོད་པས། འདིར་གཉིས་པ་སློབ་མས་ཉན་ཚུལ་ལ། ཀུན་སློང་དང་ཀུན་སྤྱོད་གཉིས་ལས། དང་པོ་ཀུན་སློང་ལའང༌། བསམ་པ་རྒྱ་ཆེ་བ་བྱང་ཆུབ་སེམས་ཀྱི་ཀུན་སློང་དང༌། ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་གཉིས་ལས། དང་པོ་བསམ་པ? མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ་རྣམ་པ་ཐམས་ཅད་མཁྱེན་པ་ཟུང་འཇུག་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་ལ་འགོད་པར་བྱ། དེའི་ཆེད་དུ་ངེས་དོན་ཕྱག་རྒྱ་ཆེན་པོའི་སྒོམ་རིམ་གྱི་ཆོས་ཟབ་མོ་ཉན་ཅིང་ཉམས་སུ་ལེན་པར་བགྱིའོ་སྙམ་པའི་བསམ་པ་ཐུན་མོང་མ་ཡིན་པ་གསལ་གདབ་པའོ། །གཉིས་པ་ཐབས་རྒྱ? ངེས་པ་ལྔའམ་ཕུན་སུམ་ཚོགས་པ་ལྔ་ལྡན་དུ་གསལ་གདབ་པ་ནི། གནས་ཕུན་སུམ་ཚོགས་པ། སྟོན་པ་ཕུན་སུམ་ཚོགས་པ། ཆོས་ཕུན་སུམ་ཚོགས་པ། འཁོར་ཕུན་སུམ་ཚོགས་པ། དུས་ཕུན་སུམ་ཚོགས་པ་དང་ལྔའོ། །
གཉིས་པ་ཀུན་སྤྱོད་ལ། སྤང་བྱའི་ཀུན་སྤྱོད་དང༌། བླང་བྱའི་ཀུན་སྤྱོད་གཉིས་ལས། དང་པོ་སྤང་བྱའི་ཀུན་སྤྱོད་ལ། སྣོད་ཀྱི་སྐྱོན་གསུམ། དྲི་མ་དྲུག། མི་འཛིན་པ་ལྔ་བཅས་གསུམ་ལས། དང་པོ་སྣོད་ཀྱི་སྐྱོན་གསུམ་ནི། རྣ་བ་མི་གཏད་ཁ་སྦུབ་ལྟ་བུའི་སྐྱོན། ཡིད་ལ་མི་འཛིན་ཞབས་རྡོལ་ལྟ་བུའི་སྐྱོན། ཉོན་མོངས་དང་འདྲེས་དུག་ཅན་ལྟ་བུའི་སྐྱོན་དང་གསུམ་མོ། །གཉིས་པ་དྲི་མ་དྲུག་ནི། རྣམ་བཤད་རིག་པ་ལས། ང་རྒྱལ་དང་ནི་མ་དད་དང༌། །དོན་དུ་གཉེར་བ་མེད་ཉིད་དང༌། །ཕྱི་རོལ་རྣམ་གཡེངས་ཡིད་བསྡུས་དང༌། །སྐྱོ་བས་ཉན་པ་དྲི་མ་ཡིན། །ཞེས་གསུངས་པ་ལྟར། ང་རྒྱལ་དང་གཅིག །དད་པ་མེད་པ་དང་གཉིས། དོན་གཉེར་མེད་པ་དང་གསུམ། ཡིད་ཕྱི་རོལ་དུ་ཡེངས་པ་དང་བཞི། ཡིད་ནང་དུ་བསྡུས་པ་དང་ལྔ། སྐྱོ་བས་ཉན་པ་སྟེ་དྲུག་གོ། །གསུམ་པ་མི་འཛིན་པ་ལྔ་ནི། །ཚིག་འཛིན་ལ་དོན་མི་འཛིན་པ༑ དོན་འཛིན་ལ་ཚིག་མི་འཛིན་པ། བརྡའ་མ་འཕྲོད་པར་འཛིན་པ། གོང་འོག་ནོར་ནས་འཛིན་པ། ལོག་པར་འཛིན་པ་དང་ལྔ་སྤང་བར་བྱའོ། །
གཉིས་པ་བླང་བྱའི་ཀུན་སྤྱོད་ལ། འདུ་ཤེས་བཞི་བསྟེན་པ། ཕར་ཕྱིན་དྲུག་དང་ལྡན་པ། སྤྱོད་ལམ་གཞན་བསྟེན་པ་དང་གསུམ་ལས། དང་པོ་འདུ་ཤེས་བཞི་ནི། རང་ཉིད་ལ་ནད་པའི་འདུ་ཤེས། ཆོས་ལ་སྨན་གྱི་འདུ་ཤེས། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས། ནན་ཏན་ཉམས་སུ་ལེན་པ་ལ་ནད་ཉེ་བར་འཚོ་བའི་འདུ་ཤེས་བཞི་བསྐྱེད་ནས་ཉན་ནོ། །གཉིས་པ་ཕར་ཕྱིན་དྲུག་དང་ལྡན་པ་ནི། མེ་ཏོག་སྟན་སོགས་འབུལ་བ་སྦྱིན་པ་སྟེ། །སྒོ་གསུམ་རབ་བསྡམ་ཚུལ་ཁྲིམས་ཕ་རོལ་ཕྱིན། །གནོད་པ་བཟོད་པ་སྤྲོ་བ་བརྩོན་འགྲུས་ཏེ། །མ་ཡེངས་ཐོས་པ་འཛིན་པ་བསམ་གཏན་ཉིད། །ཐེ་ཚོམ་སྒྲོ་འདོགས་གཅོད་པ་ཤེས་རབ་མཆོག །རྗེས་ལ་ཆོས་དང་སྟོན་པའི་བཀའ་དྲིན་བསམ། །གསུམ་པ་སྤྱོད་ལམ་གཞན་བསྟེན་པ་ནི། སྤྱོད་འཇུག་ལས། མ་གུས་པ་ལ་ཆོས་མི་བཤད། །མི་ན་བཞིན་དུ་མགོ་དཀྲིས་དང༌། །གདུགས་དང་འཁར་བ་མཚོན་ཐོགས་དང༌། །མགོ་བོ་གཡོགས་པ་དག་ལའང་མིན། །ཞེས་སོ། །སྐྱེས་རབས་ལས། རབ་ཏུ་དམའ་བའི་ས་ལ་འདུག །དུལ་བའི་དཔལ་ནི་རྣམ་པར་བསྐྱེད། །དགའ་དང་ལྡན་པའི་མིག་གིས་བལྟ། །ཚིག་གི་བདུད་རྩི་འཐུང་བ་བཞིན། །རབ་ཏུ་བསྒྲིམས་ཏེ་ཆོས་ཉོན་ཅིག །
འདིར་ཞར་བྱུང་ཆོས་ཐོས་པའི་ཕན་ཡོན། མ་ཐོས་པའི་ཉེས་དམིགས། ཆོས་ཚུལ་བཞིན་དུ་བཤད་པའི་ཕན་ཡོན། མི་ཤེས་བཞིན་དུ་བཤད་པའི་ཉེས་དམིགས་དང་བཞི་ལས། དང་པོ་དེ་ལྟར་ཉན་ཅིང་ཐོས་པའི་ཕན་ཡོན་ནི། ཐོས་པའི་ཚོམས་ལས། ཐོས་པས་ཆོས་རྣམས་ཤེས་པར་བྱེད། །ཐོས་པས་སྡིག་ལས་ལྡོག་པར་བྱེད། །ཐོས་པས་དོན་མ་ཡིན་པ་སྤོང༌། །ཐོས་པས་མྱ་ངན་འདས་པ་ཐོབ། །ཅེས་དང༌། ལྷག་པར་ངེས་དོན་གྱི་གསུང་རབ་དགོངས་འགྲེལ་མན་ངག་སོགས་ཐོས་ནས་མི་སྐྲག་པར་གུས་པའི་ཕན་ཡོན་ནི། མདོ་སྡེ་བསྐལ་པ་བཟང་པོ་ལས། འཇིག་རྟེན་ཁམས་འདིའི་སེམས་ཅན་གང་སུ་དག །དེ་དག་ཐམས་ཅད་བྱང་ཆུབ་བཀོད་པ་བས། །གང་གིས་ཕུང་པོ་མེད་པའི་ཚིག་ཐོས་ནས། །སྐྲག་མེད་དེ་ཡི་བསོད་ནམས་ཁྱད་པར་འཕགས། །ཞེས་སོགས་གསུངས་ལ། མཚན་ཉིད་མ་ཚང་ཡང་ཉན་ཅིང་ཐོས་པ་ཙམ་ལའང་ཕན་ཡོན་ཆེན་པོ་བཤད་དེ། བྱམས་པ་སེང་གེ་སྒྲས་ཞུས་པའི་མདོ་ལས། བསྟན་བཅོས་སྟོན་པའི་དུས་དག་ལ། །རྔའམ་གཎྜིའི་སྒྲ་བྱུང་བ། །ཐོས་པས་བྱང་ཆུབ་ཐོབ་འགྱུར་ན། །ཉན་ཕྱིར་ལྷགས་པ་སྨོས་ཅི་དགོས། །གཉིས་པ་མ་ཐོས་པའི་ཉེས་དམིགས་ནི། གོང་གི་ལྡོག་ཕྱོགས་རྣམས་དང༌། ཁྱད་པར་སྒོམ་ལ་འཇུག་ཁུལ་བྱས་ཀྱང་དོན་མེད་དེ། ཇི་སྐད་དུ། ཐོས་པ་མེད་པའི་སྒོམ་པ་དེ། །ལག་རྡུམ་བྲག་ལ་འཛེགས་པ་འདྲ། །ཞེས་དང༌། རྒྱུ་མཚན་མ་ཤེས་སྒོམ་པ་དེ། །རྒྱུས་མེད་ལམ་དུ་འགྲོ་བ་འདྲ། །ཞེས་སོ། །གསུམ་པ་ཆོས་ཚུལ་བཞིན་དུ་བཤད་པའི་ཕན་ཡོན་ནི། དཀོན་བརྩེགས་ལས། འཇིག་རྟེན་ཁམས་སུ་རིན་ཆེན་གྱིས་བཀང་སྟེ། །དགེ་མཆོག་སེམས་ཀྱིས་རྒྱལ་བར་ཕུལ་བ་བས། །སེམས་ཅན་གང་ལ་ཚིགས་བཅད་གཅིག་སྦྱིན་པ། །ཆར་ཡང་མི་ཕོད་གྲངས་སུ་མ་ཡིན་ནོ། །ཞེས་དང༌། གང་གཱའི་བྱེ་སྙེད་འཇིག་རྟེན་གསེར་དག་གིས། །བཀང་སྟེ་གང་ལ་སྦྱིན་པ་གཏོང་བ་བས། །དུས་ངན་ཚེ་ན་ཚིགས་བཅད་གཅིག་བརྗོད་པ། །དེ་ཡི་ཕན་ཡོན་ཅི་འདྲ་དེ་ལ་མེད། །ཅེས་སོ། །བཞི་པ་མི་ཤེས་བཞིན་དུ་བཤད་པའི་ཉེས་དམིགས་ནི། ཇི་སྐད་དུ། རྒྱས་པའམ་ནི་བསྡུས་པའང་རུང༌། །མ་ནོར་བ་ཞིག་འཆད་ཤེས་དགོས། །མི་ཤེས་བཞིན་དུ་ཆོས་བཤད་པ། །ཁམས་གསུམ་སེམས་ཅན་བསད་པ་བས། །ཉེས་པ་ལྕི་བ་ཐུབ་པས་གསུངས། །ཞེས་སོ། །
གསུམ་པ་དཔོན་སློབ་གཉིས་ཀའི་འཆད་ཉན་ཇི་ལྟར་བྱ་ཚུལ་ལ། ཟོག་པོའི་འུར་ཁྲིད། འདོད་ཆེན་གྱི་སྤུངས་ཁྲིད། ཤེས་ཆུང་གི་དཔེ་ཁྲིད། སྐུ་ཆེན་གྱི་སྤོམ་ཁྲིད་རྣམས་སྤང་ནས། མཁས་པའི་ཚིག་ཁྲིད། སྒོམ་ཆེན་གྱི་སྨར་ཁྲིད། རྟོགས་ལྡན་གྱི་སྒོམ་ཁྲིད། རྒན་མོའི་མཛུབ་ཁྲིད་རྣམས་བྱའོ། །གཉིས་པ་བཤད་བྱ་དངོས་ལ༑ འཆད་པ་པོ་བླ་མའི་མཚན་ཉིད། འཆད་ཡུལ་སློབ་མའི་མཚན་ཉིད། བཤད་བྱ་ཆོས་ཀྱི་མཚན་ཉིད་དང་གསུམ་ལས། དང་པོ་འཆད་པ་པོ་བླ་མའི་མཚན་ཉིད་ནི། སྙན་བརྒྱུད་རྡོ་རྗེའི་ཚིག་རྐང་ལས། བསླབ་གསུམ་བརྒྱུད་ལྡན་ཉམས་མྱོང་བླ་མ་མཆོག །རྗེ་གླིང་གིས་ཤེས་རབ་ཆེན་པོས་སོགས་དང༌། གཉིས་པ་འཆད་ཡུལ་སློབ་མའི་མཚན་ཉིད་ནི། དད་བརྩོན་ཤེས་རབ་སྙིང་རྗེ་སློབ་མའོ། །
གསུམ་པ་བཤད་བྱ་ཆོས་ཀྱི་མཚན་ཉིད་དམ་འབྱུང་ཁུངས་བསྟན་པ་ལ། གང་ཞིག་ཉན་པར་བྱ་རྒྱུའི་ཆོས་དེའང༌། སྟོན་པ་བླ་ན་མེད་པའི་གོ་འཕང་ལ་ཉེ་བར་དཀྲི་བའི་ལམ་གྱི་ཆོས་བསམ་གྱིས་མི་ཁྱབ་པའི་འཇུག་སྒོ་རྒྱལ་བ་རྣམས་ཀྱིས་དབྱེ་བར་མཛད་པ་ལྟར་སྣང་བ་ནི། རྣལ་འབྱོར་ཆེན་པོའི་རྒྱུད་ལས། རྟོག་པ་མེད་ཅིང་འཁྲུག་མེད་པ། །ཡིད་འོང་རྡོ་རྗེའི་གསུང་གཅིག་པུ། །གདུལ་བྱའི་བསམ་པའི་དབང་གིས་ནི། །བྱེ་བྲག་མང་པོར་འགྱུར་བ་ཡིན། །ཞེས་པ་ལྟར། ཐེག་པའི་རྣམ་གྲངས་ཀྱང༌། ཉན་ཐོས། རང་རྒྱལ། ཐེག་པ་ཆེན་པོ་དང་གསུམ་ཡིན་ལ། ཐེག་ཆེན་དེ་ལ་ཡང༌། རྒྱུ་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་གཙོ་བོར་སྟོན་པ་ཕར་ཕྱིན་རྒྱུའི་ཐེག་པ་དང༌། འབྲས་བུ་འགྱུར་བ་མེད་པའི་བདེ་བ་ཆེན་པོ་གཙོ་བོར་སྟོན་པ་འབྲས་བུ་སྔགས་ཀྱི་ཐེག་པ་གཉིས་སུ་ཡོད་པ་ལས། ཕྱི་མ་སྔགས་ཀྱི་ཐེག་པ་འདི་ལའང༌། ནང་གསེས་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་སྡེ་དང་བཞིར་དབྱེ་ཡང༌། དེ་དག་ཐམས་ཅད་ཀྱི་མཐར་ཐུག་གི་འབབ་ས་ནི། སྙིང་པོ་བླ་ན་མེད་པ་ཕྱག་རྒྱ་ཆེན་པོའི་གདམ་པ་འདི་ཉིད་ཡིན་ནོ། །འདི་ཡི་མཚན་དོན་ཡང་དྭགས་པོ་རིན་པོ་ཆེས། སྣང་སྲིད་འཁོར་འདས་རྣམས་ཆོས་ཉིད་སྐྱེ་བ་མེད་པའི་ངང་ལས་མི་འདའ་བར་རྟོགས་པ་ནི་ཕྱག་གོ། །ཅིར་སྣང་ཅི་སྲིད་ཐམས་ཅད་གཉུག་མའི་དོན་ལས་མི་འདའ་བས་རྒྱའོ། །ཆོས་ཉིད་རང་གྲོལ་དུ་རྟོགས་པས་ན་ཆེན་པོའོ། །དེ་ལྟ་བུའི་མཚན་དོན་ཅན་གྱི་ཕྱག་ཆེན་རང་ལ་ཡང་ནང་གསེས། བཤད་པ་ཚིག་གི་སྐོར། གདམས་ངག་ཉམས་ལེན་གྱི་སྐོར། རྟོགས་པ་བྱིན་རླབས་ཀྱི་སྐོར་དང་གསུམ་ཡོད་པའི་དང་པོ་བཤད་པ་ཚིག་གི་སྐོར་ལ། གསང་བ་གྲུབ་པ་དང༌། ཐབས་ཤེས་གྲུབ་པ་སོགས་གྲུབ་པ་སྡེ་བདུན། དོ་ཧ་དང་བདག་བྱིན་རླབས་པ་སོགས་སྙིང་པོ་སྐོར་དྲུག །དོ་ཧ་དང༌། བདག་མེད་གསལ་བ་སོགས་ཡིད་ལ་མི་བྱེད་པའི་ཆོས་སྐོར་ཉེར་གཅིག་རྗེས་འབྲང་དང་བཅས་པའོ། །གདམས་ངག་ཉམས་ལེན་གྱི་སྐོར་ལ། ཅིག་ཅར་བའི་ལམ་གཙོ་བོར་བཏོན་པ་ཐོག་བབས། ཐོད་རྒལ་བའི་ལམ་གཙོ་བོར་བཏོན་པ་བསམ་གཏན་ཐུན་འཇོག། རིམ་གྱིས་པའི་ལམ་གཙོ་བོར་བཏོན་པ་རྟོགས་བརྗོད་གསེར་འཕྲེང་སོགས་སོ། །འདིར་ནི་ཕྱི་མ་རྟོགས་པ་བྱིན་རླབས་ཀྱི་སྐོར་ཏེ། འདི་ལ་ལྷན་ཅིག་སྐྱེས་སྦྱོར་དང༌། དངོས་གཞི་དེ་ལ་ཐོག་མཐའི་ཉམས་ལེན་བསྣན་པས་ལྔ་ལྡན། ངོ་སྤྲོད་ཐོག་མར་བྱས་ནས་རྒྱུན་སྐྱོང་བ་ཕྱག་རྒྱ་ཆེན་པོ་ཡི་གེ་བཞི་པ་སོགས་ཡོད་པ་ལས། ཀུན་གྱི་ཕྱི་མོར་གྱུར་པ་ལྷན་ཅིག་སྐྱེས་སྦྱོར་དུ་གྲགས་པ་འདི་ཉིད་འཆད་པའི་སྐབས་སུ་བབ་པ་ལ། ལྷན་ཅིག་སྐྱེས་སྦྱོར་ཞེས་པའི་མཚན་གྱི་ཁྱད་པར་དེ་ཡི་དོན་ཡང༌། ཆོས་ཅན་བརྟན་གཡོས་བསྡུས་པའི་དངོས་པོ་ཐམས་ཅད་དང༌། རང་རང་གི་ཆོས་ཉིད་དེ་བཞིན་ཉིད་དག་སྔ་ཕྱི་མེད་པར་གདོད་མ་ནས་དུས་མཚུངས་པར་གནས་པས་ན་ལྷན་ཅིག་སྐྱེས་པ་ཞེས་བྱ་སྟེ། ལྷན་སྐྱེས་དེ་ལ་ཡང༌། རང་བཞིན་ལྷན་སྐྱེས། ཞུ་བདེ་ལྷན་སྐྱེས། བདེ་སྟོང་ལྷན་སྐྱེས་ཞེས་བཞེད་པར་ལྟར་ན་ཡང༌། འདིར་ནི་རེ་ཞིག་དང་པོ་ལྟར་ཡིན་ལ༑ ཕྱིས་ནས་ནི་སྔ་ཕྱི་དེ་དག་ཀྱང་རྣམ་དབྱེར་མེད་པར་འགྱུར་བ་ཡིན་ནོ། །
ཚུལ་འདི་ནི་གོང་དུ་བཤད་པ་ལྟར་མདོ་རྒྱུད་མཐའ་དག་གི་ངེས་གནས་ཡིན་པའི་ཕྱིར། དེ་དག་ཀུན་ཀྱང་འདི་ཉིད་སྟོན་པའི་གཞུང་དུ་འགྱུར་མོད་ཀྱང༌། གཙོ་བོ་འདི་ཉིད་ཀྱི་རྩ་གཞུང་ནི། རྗེ་བཙུན་ནཱ་རོ་པའི་ཁྱད་ཆོས་བསྲེ་འཕོའི་གཞུང་གི་སེམས་དངོས་པོའི་གནས་ལུགས་གཏན་ལ་དབབ་བའི་སྐབས་སུ། སེམས་ཀྱི་གནས་ལུགས་བསྟན་པ་ནི། །ཞེས་སོགས་གཞི་ལམ་འབྲས་བུ་སྟོན་པའི་གཞུང་དེ་དག་ལས་འཕྲོས་ནས། གྲུབ་ཆེན་ཏིལླིས་རྗེ་བཙུན་ནཱ་རོ་པ་ལ་ངོ་སྤྲོད་དུ་གསུངས་པའི་ཚིགས་བཅད་དང༌། ནཱ་རོ་པའི་གཉུག་མ་ཆིག་ཆོད་དུ་ཁྲིད་པ་ཅིག་ཅར་བའི་ལམ། རྗེ་སྒམ་པོ་པའི་ཚིག་རྐང་གསུམ་མ་འདི་སོགས་ཐོད་རྒལ་བའི་ལམ། དཔལ་ལྡན་ཕག་གྲུའི་ཕྱག་ཆེན་ཚིགས་བཅད་མ་དང༌། འགྲོ་མགོན་རྒྱ་རས་ཀྱིས་མཛད་པའི་ཚིགས་བཅད་མ་གཉིས་རིམ་གྱིས་པའི་ལམ། དེ་ལྟར་དོན་ཚན་གསུམ་པོ་ལ་ལྷན་ཅིག་སྐྱེས་སྦྱོར་སྔ་ཕྱི་བར་གསུམ་གྱི་ཐ་སྙད་མཛད་མོད། དོན་སྒོམ་རིམ་བསྡུས་འབྲིང་རྒྱས་པར་ཕྱེ་བ་གསུམ་ཡིན་ལ། དེ་ལས་འཕྲོས་པ་ཕག་གྲུའི་ཞུས་ལན་དང༌། ཆོས་རྗེ་རས་པ་དཔོན་སློབ་རྗེས་འབྲང་དང་བཅས་པས་མཛད་པའི་རྣལ་འབྱོར་བཞིའི་ཞལ་གདམས་གསུང་སྒྲོས་རྣམས་ལ་ཉམས་མྱོང་གི་སྤུ་རིས་འབྱེད་པའི་སྐོར། སྒམ་པོ་པ་ཁུ་དབོན་ནས་བདག་གི་འདྲེན་པའི་བར་དུ་བྱུང་བ་ངོ་སྤྲོད་ཀྱི་ཡིག་རིས་ཀུན་ལམ་ཁྱེར་གྱི་སྐོར་ཞེས་གྲགས་པ་ཡིན་ལ། དེ་ལས་འདིར་ལམ་རིམ་རྒྱས་པ་ལྷན་ཅིག་སྐྱེས་སྦྱོར་གྱི་མན་ངག་སྟོན་པར་བྱེད་པ་ལ།
ཡིད་ཆེས་ཤིང་ཁུངས་བཙུན་པར་བྱེད་པ་གྲུབ་ཐོབ་བརྒྱུད་པའི་ལོ་རྒྱུས་དང༌། བརྒྱུད་པ་དེ་ལས་བྱུང་བའི་གདམས་པ་གཉིས་ལས། དང་པོ་ནི། རྣལ་འབྱོར་གྱི་དབང་ཕྱུག་ཏིལ་བརྡུང་ཞབས་ཀྱིས་དྲང་དོན་དུ་བཀའ་བབས་བཞིའི་བླ་མ་སོགས་བསྟེན་ཀྱང༌། ངེས་དོན་དུ་མགུར་ལས། ང་ལ་མི་ཡི་བླ་མ་མེད། །ང་ཡི་བླ་མ་ཐམས་ཅད་མཁྱེན། །ཞེས་པ་ལྟར། ཡེ་ཤེས་ཀྱི་སྐུས་འོག་མིན་དུ་བྱོན་ནས། ངེས་པ་ལྔ་ལྡན་གྱི་སྟོན་པ་རྡོ་རྗེ་འཆང་ལས། ཡི་གེ་སྤངས་པའི་ཆོས་ཀྱི་བདུད་རྩི་ཡང་དག་པར་ལོན་ནས་བརྡའ་དང་རྟེན་འབྲེལ་ཙམ་གྱིས་མཚོན་པས་པཎ་ཆེན་ནཱ་རོ་པ་ལ་བཤད། དེ་ནས་རིམ་པར་རྡོ་རྗེ་ཐེག་པའི་མངའ་བདག་མར་པ་ལོ་ཙཱ་ནས་རང་གི་རྩ་བའི་བླ་མའི་བར་དུ་ཟམ་མ་ཆད་པར་བརྒྱུད་པའི་གསོལ་འདེབས་བཞིན་ནོ། །དེ་ལྟ་བུའི་བརྒྱུད་པའི་བླ་མ་ཀུན་ཀྱང་དོན་དམ་པར་སྒྲིབ་སྤངས་ཡོན་ཏན་རྫོགས་པའི་སངས་རྒྱས་སྤྲུལ་སྐུ་ཁོ་ན་ལས། སྣང་ཚུལ་དུ་ཡང་བྱིན་རླབས་ཀྱི་ཆུ་བོ་གཞུང་མ་ཉམས། དངོས་གྲུབ་ཀྱི་རྒྱ་མཚོ་ཁ་མ་བྲི། རྟོགས་པའི་ནོར་བུ་འོད་མ་ཡལ་བ་སོགས་མངོན་པར་རྟོགས་པའི་ཡོན་ཏན་དཔག་ཏུ་མེད་པ་དང་ལྡན་པ་ཤ་སྟག་སྟེ། དེའི་ཕྱིར་རྟོགས་པ་དོན་གྱི་བརྒྱུད་པ་ཞེས་བྱ་བ་བརྒྱུད་པ་གཞན་ལས་ཁྱད་པར་དུ་འཕགས་པ་ཡིན་ནོ། །
གཉིས་པ་བརྒྱུད་པ་དེ་ལས་བྱུང་བའི་གདམས་པ་ལ། སྔོན་འགྲོ་དང༌། དངོས་གཞི། རྗེས་གསུམ་ལས། དང་པོ་སྔོན་འགྲོ་ལ་ཐུན་མོང་གི་སྔོན་འགྲོས་རྒྱུད་སྦྱང་བ་དང༌། ཐུན་མོང་མ་ཡིན་པ་དབེན་པ་གསུམ་སྟོན་པ་དང་གཉིས་ལས། དང་པོ་ཐུན་མོང་གི་སྔོན་འགྲོས་རྒྱུད་སྦྱང་བའི་ཐབས་ཚུལ་སྟོན་པ་རང་ལའང་ནང་གསེས་ཐུན་མོང་དང་ཐུན་མོང་མ་ཡིན་པ་གཉིས་སུ་ཡོད་ཅིང༌། དེའི་དང་པོ་ཐུན་མོང་གི་ཐུན་མོང་ལ། དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་དང་བཞི་ལས། དང་པོ་དལ་འབྱོར་རྙེད་པར་དཀའ་བ་ལ། རྒྱུའི་སྒོ་ནས་རྙེད་པར་དཀའ་བ། ངོ་བོའི་སྒོ་ནས་རྙེད་པར་དཀའ་བ། གྲངས་ཀྱི་སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། རྙེད་དོན་སྒྲུབ་པར་ནན་གྱིས་གདམས་པ་དང་ལྔ་ལས།
དང་པོ་རྒྱུའི་སྒོ་ནས་རྙེད་པར་དཀའ་བ་ནི། ཆོས་རྣམས་ཐམས་ཅད་རྒྱུ་ལས་རབ་ཏུ་བྱུང༌། །ཞེས་དང༌། རིན་ཆེན་ཕྲེང་བ་ལས། ཆགས་དང་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མི་དགེ་བ་ལས་སྡུག་བསྔལ་དང༌། །དེ་བཞིན་ངན་འགྲོ་ཐམས་ཅད་དོ། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །དགེ་ལས་བདེ་འགྲོ་ཐམས་ཅད་དང༌། །སྐྱེ་བ་ཀུན་ཏུ་བདེ་བ་དག །ཅེས་དང༌། དབུ་མ་བཞི་བརྒྱ་པ་ལས། ཚུལ་ཁྲིམས་ཀྱིས་ནི་བདེ་འགྲོ་ཐོབ།།ཅེས་དང༌། འཇུག་པ་ལས། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། །
གཉིས་པ་ངོ་བོའི་སྒོ་ནས་རྙེད་པར་དཀའ་བ་ནི། མི་ཁོམ་པའི་གནས་བརྒྱད་དུ་མ་སྐྱེས་པར་དལ་བ་བརྒྱད་ཚང་བ་རྙེད་པར་དཀའ་སྟེ། མི་ཁོམ་པ་བརྒྱད་ནི། དྲན་པ་ཉེར་བཞག་ལས། དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོངས་པ། །ལྐུག་པ་འདི་དག་མི་ཁོམ་བརྒྱད། །ཅེས་གསུངས་ལྟར། དམྱལ་བ། ༡ ཡི་དྭགས། ༢ དུད་འགྲོ། ༣ ཀླ་ཀློ། ༤ ལྷ་ཚེ་རིང་པོ། ༥ ལོག་ལྟ་ཅན། ༦ སངས་རྒྱས་ཀྱིས་སྟོངས་པའི་འཇིག་རྟེན། ༧ གླེན་ཅིང་ལྐུག་པ་དང་བརྒྱད་དོ། ༨ །འབྱོར་པ་བཅུ་ནི། རང་འབྱོར་ལྔ་དང༌། གཞན་འབྱོར་ལྔ་སྟེ་བཅུའོ། །དེ་ཡང་རང་འབྱོར་ལྔ་ནི། ཡུལ་གྱི་དབུས་སུ་མིར་སྐྱེས་ཤིང༌། །དབང་པོ་ཚང་ཞིང་གནས་ལ་དད། །ལས་མཐའ་མ་ལོག་མཐའ་རུ་ཕྱིན། །འདི་ལྔ་རང་གི་འབྱོར་བ་ཡིན། །མི་ཉིད་ཡིན་པ། ཡུལ་དབུས་སུ་སྐྱེས་པ། དབང་པོ་ཚང་བ། གནས་ལ་དད་པ། ལས་མཐའ་མ་ལོག་པ་དང་ལྔའོ། །གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེ་རྗེས་འཇུག །གཞན་གྱི་ཕྱིར་ན་སྙིང་བརྩེ་བ། །འདི་ལྔ་གཞན་གྱི་འབྱོར་པ་ཡིན། །སངས་རྒྱས་འཇིག་རྟེན་དུ་བྱོན་པ། དེས་ཆོས་གསུངས་པ། བསྟན་པ་གནས་པ། དེའི་རྗེས་སུ་ཞུགས་པ། གཞན་ཕྱིར་སྙིང་བརྩེ་བ་དང་ལྔའོ། །དེ་ལྟ་བུའི་དལ་འབྱོར་བཅོ་བརྒྱད་ཚང་ན་མི་ལུས་རིན་པོ་ཆེ་ཞེས་བྱའོ། །གཞན་མི་ལུས་ཙམ་པོ་བ་དང༌། མི་ལུས་ཕལ་པ་དང༌། མི་ལུས་བྱུར་པོ་ཆེ་དང༌། མི་ལུས་ཁྱད་པར་བ་དང༌། མི་ལུས་རིན་པོ་ཆེ་ཞེས་དབྱེ་བ་ཤེས་པར་བྱའོ། །
གསུམ་པ་གྲངས་ཀྱི་སྒོ་ནས་རྙེད་པར་དཀའ་བ་ནི། མི་ལུས་གྲངས་ཀྱི་སྒོ་ནས་རྙེད་དཀའ་བ། །དཀའ་འམ་མི་དཀའ་སེམས་ཅན་གྲངས་ལ་ལྟོས། །ཞེས་དང༌། མདོ་ལས། ས་རྡོ་རི་ཀླུང་ཐམས་ཅད་དུད་འགྲོས་ཁེངས་གྱུར་ན། །ངན་འགྲོ་གཞན་གྱི་ཚད་ནི་སུ་ཡིས་ཤེས། །
བཞི་པ་དཔེའི་སྒོ་ནས་རྙེད་པར་དཀའ་བ་ནི། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་གཉའ་ཤིང་གི། །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་རྙེད་དཀར་གསུངས། །
ལྔ་པ་རྙེད་དོན་སྒྲུབ་པར་ནན་གྱིས་གདམས་པ་ནི། སློབ་སྤྲིངས་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་ཕྱིན་ཅིང༌། །བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། །ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། །མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། །ཅེས་དང༌། སྤྱོད་འཇུག་ལས། དལ་འབྱོར་འདི་ནི་ཤིན་ཏུ་རྙེད་པར་དཀའ? ཞེས་དང༌། མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱིས་ནས་རྙེད་དཀའ་བས། །རྨོངས་པ་དུས་འདིར་གཉིད་མ་ལོག། དེ་ལྟར་རྒྱུན་དུ་བསམ་པས་འབྱོངས་པའི་ཚད་ནི། རྒྱལ་བ་རྒོད་ཚང་པས། དོན་མེད་བྱ་བ་མི་བྱེད་ཅིང༌། །ཉིན་མཚན་ཆོས་ཀྱི་ལས་ལ་བརྩོན། །སྡིག་པའི་གྲོགས་པོ་སྤོང་བ་གསུམ། །དལ་འབྱོར་རྙེད་དཀའ་བསྒོམས་ན་འོང༌། །
གཉིས་པ་འཆི་བ་མི་རྟག་པའི་ཁྲིད་འཆད་པ་ལ་ཡང༌། སྐྱེས་ཀྱི་རྟིང་ལ་ངེས་པར་འཆི་བ་བསམ་པ། ནམ་འཆི་ཆ་མེད་བསམ་པ། འཆི་བའི་རྐྱེན་མང་བར་བསྟན་པ༑ ཅིས་ཀྱང་མི་སྟོངས་པར་འཆི་བར་བསམ་པ། འཆི་བས་མི་འཇིགས་པའི་གནས་བཤད་པ་དང་ལྔ་ལས། དང་པོ་སྐྱེས་ཀྱི་རྟིང་ལ? སྐྱེས་པ་ཐམས་ཅད་མི་རྟག་སྟེ་འཆི། བསགས་པ་ཐམས་ཅད་མི་རྟག་སྟེ་འཛད། འདུས་པ་ཐམས་ཅད་མི་རྟག་སྟེ་འབྲལ། རྩིག་པ་ཐམས་ཅད་མི་རྟག་སྟེ་འགྱེལ། མཐོན་པོ་ཐམས་ཅད་མི་རྟག་སྟེ་ལྷུང༌། དེ་བཞིན་དུ་དགྲ་གཉེན་སྐྱིད་སྡུག་བཟང་ངན་རྣམ་རྟོག་ཐམས་ཅད་ཀྱང་མི་རྟག་པའོ། །ཐུབ་པའི་སྐྱེས་རབས་ལས། དང་པོ་མངལ་དུ་ཞུགས་པའི་ནུབ་མོ་ནས། །དེ་ནས་བཟུང་སྟེ་འཇིག་རྟེན་འདི་དག་ནི། །ལམ་དེར་ཞུགས་ནས་ལམ་གཞན་མ་གོལ་བར། །འཆི་བདག་དྲུང་དུ་དེ་ནི་མྱུར་མགྱོགས་འགྲོ། །ཞེས་དང༌། རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི? 
གཉིས་པ་ནམ་འཆི? མཛོད་ལས། སྒྲ་མི་སྙན་པ་ལོ་སྟོང་སྟེ། །གཉིས་ན་ཕྱེད་ཕྱེད་དམན་པའོ། །ཞེས་དང༌། འདི་ན་མ་ངེས་ཐ་མར་ནི། །ལོ་བཅུ་དང་པོ་དཔག་ཏུ་མེད། །དང༌། ཚོམས་ལས། ཁ་ཅིག་མངལ་དུ་འཆི་བར་གྱུར། །དེ་བཞིན་ཁ་ཅིག་སྐྱེས་ཙམ་ན། །དེ་བཞིན་ཁ་ཅིག་གོག་ཙམ་ན། །དེ་བཞིན་ཁ་ཅིག་ཡོང་རྒྱུག་ན། །ལ་ལ་རྒས་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་པ་ལྷུང་བ་བཞིན། །
གསུམ་པ་འཆི་བའི་རྐྱེན? སློབ་སྤྲིང་ལས། མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པར་ལྟའི། །ཚེ་འདི་སྐད་ཅིག་གནས་པའི་གདེང་ཡང་ཡོད་མ་ཡིན། །ཞེས་དང༌། རིན་ཆེན་ཕྲེང་བ་ལས། འཆི་བའི་རྐྱེན་ནི་མང་བ་སྟེ། །གསོན་པའི་རྐྱེན་ནི་ཉུང་ཟད་ཙམ། །དེ་དག་ཉིད་ཀྱང་འཆི་རྐྱེན་ཏེ། །དེ་ལ་རྟག་ཏུ་ཆོས་མཛོད་ཅིག །
བཞི་པ་ཅིས་ཀྱང? བརྒྱ་བྱིན་དག་ནི་སྟོང་རྣམས་དང༌། །འཁོར་ལོས་སྒྱུར་བ་བརྒྱ་དག་ཀྱང༌། །དུས་ཀྱིས་འཆི་བར་འགྱུར་བ་ནི། །མར་མེ་འབར་བ་རླུང་གིས་བཞིན། །ཞེས་དང༌། མྱ་ངན་བསལ་བར། མཚན་དང་དཔེ་བྱད་ཀྱིས་བརྒྱན་པའི། །རྡོ་རྗེའི་སྐུ་ཡང་མི་རྟག་ན། །ཆུ་ཤིང་སྙིང་པོ་མེད་འདྲ་བའི། །ལུས་ཅན་གཞན་དག་སྨོས་ཅི་དགོས། །རྒྱལ་པོ་ལ་གདམས་པ་ལས། གང་དུ་གནས་ཀྱང་འཆི་བས་མི་ཚུགས་པའི། །ས་ཕྱོགས་དེ་ནི་གང་ནའང་ཡོད་མ་ཡིན། །ནམ་མཁའ་ན་མེད་རྒྱ་མཚོའི་གཏིང་ནའང་མེད། །རི་བོ་ཀུན་གྱི་ཕུག་ཏུ་ཞུགས་ཀྱང་མེད། །ཅེས་དང༌། མངོན་མཛོད་ལས། མེ་ཡིས་བདུན་ནོ་ཆུ་ཡིས་གཅིག །དེ་ལྟར་ཆུ་བདུན་ཐལ་ནས་ཀྱང༌། །མེ་ཡིས་བདུན་ནོ་དེ་ནས་ནི། །མཇུག་ཏུ་རླུང་གིས་འཇིག་པ་ཡིན། །ངེས་པར་འཆི་བའི་དུས་ལ་བབས་པའི་ཚེ། ཕྱུག་པོའི་ནོར་རྫས། ཁ་དྲག་གི་དབང་ཆེ། དཔའ་བརྟུལ་གྱི་འཐབ་མོ། བཙན་པོའི་མཁར་རྫོང༌། ལེགས་པའི་གཟུགས་བྱད། སྨྲ་མཁས་ཀྱི་གཏམ། བློ་གྲོས་ཀྱི་མཐུ། གཉེན་འདུན་གྱི་ངོ་ཆེན། རྫས་སྔགས་རྟེན་འབྲེལ་སོགས་གང་གིས་ཀྱང་མི་ཕན་མི་ལྡོག་བསླུ་བར་མི་ནུས་སོ། །
ལྔ་པ་འཆི་བས་མི་འཇིགས་པའི? རྒྱུད་ལས། རྣལ་འབྱོར་པ་རྣམས་འཕོ་བའི་ཚེ། །ཁྲག་འཐུང་དཔལ་སོགས་རྣལ་འབྱོར་མ། །ལག་ན་མེ་ཏོག་སྣ་ཚོགས་ཐོགས། །རྒྱལ་མཚན་བ་དན་སྣ་ཚོགས་དང༌། །རོལ་མོའི་སྒྲ་ནི་སྣ་ཚོགས་དང༌། །སྣ་ཚོགས་གླུ་ཡི་མཆོད་པ་ཡིས། འཆི་བ་ཞེས་བྱ་རྣམ་རྟོག་སྟེ། །མཁའ་སྤྱོད་གནས་སུ་ཁྲིད་པར་བྱེད། །ཅེས་སོ། །རྨོག་ཅོག་པས། འཆི་བ་རྒྱུད་ལ་མ་སྐྱེས་པའི། །བཙུན་པོ་རྒྱལ་པོའི་བཙུན་མོ་འདྲ། །འཆི་བ་རྒྱུད་ལ་མ་སྐྱེས་པའི། །ཉམས་མྱོང་སྟོན་ཀའི་ན་བུན་འདྲ། །འཆི་བ་རྒྱུད་ལ་མ་སྐྱེས་པའི། །སྙིང་རུས་དཔྱིད་ཀའི་ཆབ་རོམ་འདྲ། །འབྱོངས་པའི་ཚད་ནི། རྗེ་རྒོད་ཚང་པས། ཕ་ཡུལ་འབྲེལ་ཐག་ཆོད་པ་དང༌། །ཉེ་འབྲེལ་འབྱར་རྩི་འགོག་པ་དང༌། །ཟས་ནོར་འཁྲི་བ་ཆོད་པ་གསུམ། །འཆི་བ་མི་རྟག་སྒོམ་པས་འོང༌། །
གསུམ་པ་ལས་རྒྱུ་འབྲས་ཀྱི? ལས་འབྲས་ལ་ཡིད་ཆེས་བསྐྱེད་དགོས་པར་གདམས་པ། མི་དགེ་བའི་ལས་འབྲས་བསྟན་པ། དགེ་བའི་ལས་འབྲས་བསྟན་པ། འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ། སྤེལ་སྦྱང་ཕྱོགས་ཙམ་བཤད་པ་དང་ལྔ་ལས། དང་པོ་ལས་འབྲས་ལ་ཡིད་ཆེས? མདོ་སྡེ་ལས་བརྒྱ་པ་ལས། ལུས་ཅན་རྣམས་ཀྱི་བདེ་སྡུག་ནི། །ལས་རྣམས་ཡིན་པར་ཐུབ་པས་གསུངས། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །སྣ་ཚོགས་རྣམ་པར་འཁྱམས་ཤིང་འཇུག །ལས་ཀྱི་དྲྭ་བ་འདི་ཆེ་འོ། །དེ་ཡང་ལས་དང་ལས་ཀྱི་འབྲས་བུ་དཀོན་མཆོག་དང་བདེན་པ་ལ་སོགས་པ་ཡོད་པར་ལྟ་བ་ནི་ཡང་དག་པའི་ལྟ་བ་ཞེས་བྱའོ། །
གཉིས་པ་མི་དགེ་བའི་ལས? ལུས་ཀྱི་སྒོ་ནས་སྲོག་གཅོད་པ། མ་བྱིན་པ་ལེན་པ། འདོད་པས་ལོག་པར་གཡེམ་པ་དང་གསུམ། ངག་གི་སྒོ་ནས་རྫུན། ཕྲ་མ༑ ཚིག་རྩུབ། ངག་འཁྱལ་ཏེ་བཞི། ཡིད་ཀྱི་བརྣབ་སེམས། གནོད་སེམས། ལོག་ལྟ་སྟེ་བསྡོམས་པས་མི་དགེ་བ་བཅུའོ། །ནང་གསེས་སྲོག་གཅོད་པ་ལ་དབྱེ་ན༑ འདོད་ཆགས་ཀྱི་སྒོ་ནས་དང༌། ཞེ་སྡང་གི་སྒོ་ནས་དང༌། གཏི་མུག་གི་སྒོ་ནས་སྲོག་གཅོད་པ་དང་གསུམ་མོ། །མ་བྱིན་ལེན་པ་ལ་གསུམ་སྟེ། འཇབ་བུས་མ་བྱིན་པ་ལེན་པ་དང༌། དབང་གིས་མ་བྱིན་པ་ལེན་པ་དང༌། གཡོ་སྒྱུས་མ་བྱིན་པ་ལེན་པའོ། །འདོད་པས་ལོག་པར་གཡེམ་པ་གསུམ་སྟེ། རིགས་ཀྱིས་སྲུང་བ་དང༌། བདག་པོས་སྲུང་བ་དང༌། །ཆོས་ཀྱིས་སྲུང་བའོ། །ཆོས་ཀྱིས་སྲུང་བ་ལ་ལྔ་སྟེ། ཡན་ལག་མ་ཡིན་པ་དང༌། ཡུལ་མ་ཡིན་པ་དང༌། དུས་མ་ཡིན་པ་དང༌། ཚོད་མ་ཡིན་པ་དང༌། རིགས་པ་མ་ཡིན་པར་སྤྱད་པའོ། །རྫུན་ལ། ཕམ་པའི་རྫུན་ནམ་མི་ཆོས་བླ་མའི་རྫུན་དང༌། རྫུན་ཆེན་པོ་དང༌། རྫུན་ཕྲ་མོ་དང་གསུམ་མོ། །ཕྲ་མ་ལ། མངོན་ཕྲའམ་བཙན་ཕྲ་དང༌། གཞོགས་ཕྲ་དང༌། ལྐོག་ཕྲའོ། །ཚིག་རྩུབ་ལ། ངོར་རྩུབ་པ་དང༌། གཞོགས་ཏེ་རྩུབ་པ་དང༌། བརྒྱུད་དེ་རྩུབ་པའོ། །ངག་འཁྱལ་ལ། ལོག་པའི་ངག་འཁྱལ་དང༌། འཇིག་རྟེན་པའི་ངག་འཁྱལ་དང༌། བདེན་པའི་ངག་འཁྱལ་ལོ། །བརྣབ་སེམས་ལ། བདག་གི་ལ་བརྣབ་སེམས་དང༌། གཞན་གྱི་ལ་བརྣབ་སེམས་དང༌། གཉིས་ཀ་མ་ཡིན་པ་ལ་བརྣབ་སེམས་པའོ། །གནོད་སེམས་ལ། ཞེ་སྡང་གི་ཆ་ལས་བྱུང་བའི་གནོད་སེམས་དང༌། ཕྲག་དོག་གི་ཆ་ལས་བྱུང་བའི་གནོད་སེམས་དང༌། འཁོན་འཛིན་གྱི་ཆ་ལས་བྱུང་བའི་གནོད་སེམས་སོ། །ལོག་ལྟ་ལ༑ ལས་འབྲས་ལ་ལོག་པར་བལྟ་བ་དང༌། བདེན་པ་ལ་ལོག་པར་བལྟ་བ་དང༌། དཀོན་མཆོག་ལ་ལོག་པར་བལྟ་བའོ། །དེ་ཡང་སྲོག་གཅོད་སོགས་རེ་རེ་ལའང༌། གཞི། བསམ་པ། སྦྱོར་བ། མཐར་ཐུག་སྟེ་སྡིག་པའི་ཡན་ལག་བཞི་རྫོགས་ན་ལྕིའོ། །ཡང་ཀླུ་སྒྲུབ་ཀྱིས། རྟག་དང་མངོན་པར་ཞེན་ན་གཉེན་པོ་མེད། །ཡོན་ཏན་གཙོ་ལྡན་གཞི་ལས་བྱུང་བའི་ལས། །དགེ་དང་མི་དགེ་རྣམ་ལྔ་ཆེན་པོ་སྟེ། །ཞེས་སོ། །མི་དགེ་བ་བཅུ་པོ་དེ་དག་གི་འབྲས་བུ་ཡང༌། རྣམ་སྨིན་གྱི་འབྲས་བུ་དང༌། རྒྱུ་མཐུན་གྱི་འབྲས་བུ་དང༌། དབང་གི་འབྲས་བུའམ་བདག་པོའི་འབྲས་བུ་དང་གསུམ་མོ། །རྣམ་སྨིན་གྱི་འབྲས་བུ་ནི། ཉོན་མོངས་པའི་སྒོ་ནས་རྣམ་པར་བཞག་པ་དང༌། གྲངས་ཀྱི་སྒོ་ནས་དང༌། ཡུལ་གྱི་སྒོ་ནས་རྣམ་པར་བཞག་པའོ། །ཉོན་མོངས་པས་ནི། རིན་ཆེན་ཕྲེང་བར། ཞེ་སྡང་གིས་ནི་དམྱལ་བར་སྐྱེ། །ཆགས་པས་ཡི་དྭགས་འགྲོ་བར་འགྲོ། །རྨོངས་པ་ཕལ་ཆེར་དུད་འགྲོར་འགྲོ། །རྒྱུ་མཐུན་ལ༑ མྱོང་བ་རྒྱུ་མཐུན་དང༌། བྱེད་པ་རྒྱུ་མཐུན་གཉིས་ལས། མྱོང་བ་རྒྱུ་མཐུན་ནི། བསད་པས་ཚེ་ཐུང་ནད་མང་དང༌། །མ་བྱིན་ལེན་གྱིས་ལོངས་སྤྱོད་དབུལ། །ལོག་གཡེམ་ཆུང་མ་དགྲ་དང་བཅས། །རྫུན་གྱིས་སྐུར་འདེབས་མི་ཁ་སྡང༌། །ཕྲ་མས་བཤེས་ཉུང་མཛའ་དང་བྲལ། །ཚིག་རྩུབ་ཀྱིས་ནི་མི་སྙན་ཐོས། །ངག་འཁྱལ་རང་གི་ཚིག་མི་བཙུན། །བརྣབ་སེམས་ཡིད་ལ་རེ་བ་འཇོམས། །གནོད་སེམས་འཇིགས་ཤིང་སྐྲག་པས་བཅིངས། །ལོག་ལྟས་ལྟ་ངན་ཟིང་ཟིང་པོ། །བྱེད་པ་རྒྱུ་མཐུན་ནི། སྔ་མ་གང་བྱས་ད་ལྟའི་ལུས་ལ་ལྟོས། །ཕྱི་མ་གར་སྐྱེ་ད་ལྟའི་ལས་ལ་ལྟོས། །ཕྱི་མའི་སྐྱེ་བར་ཡང་མི་དགེ་བ་དེ་དང་དེ་ལ་ངང་གིས་འཇུག་པར་དགའ་བའོ། །བདག་འབྲས་ཀྱང་རིམ་པ་བཞིན། །ཕྱི་རོལ་གཟི་ཆུང་སེར་ཆར་མང༌། །རྔུལ་འཁྲིགས་དྲི་ང་མཐོ་དམན་ཅན། །ཚ་སྒོ་ཅན་སོགས་དུས་ལོག་དང༌། །འབྲས་བུ་ཕྲ་ཁ་ཆུང་བའང་མེད། །དེའང་ཡུལ་ལ་ལྟོས་ནས་སྡིག་པ་ཆེ་བ་ནི་མཚམས་མེད་ལྔ་སྟེ། ཕ་གསོད་པ། མ་གསོད་པ། དགྲ་བཅོམ་པ་གསོད་པ། དགེ་འདུན་གྱི་དབྱེན་བྱེད་པ། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པའོ། །དེ་དང་ཉེ་བ་ལྔ་ནི། སྐུ་གསུང་ཐུགས་རྟེན་བཤིག་པ། བྱང་སེམས་གསོད་པ། དགྲ་བཅོམ་མ་ལ་མི་ཚངས་པར་སྤྱོད་པ། འཕགས་པ་སློབ་པ་གསོད་པ། དགེ་འདུན་སྤྱིའི་དཀོར་ཟ་བའོ། །
ཞར་ལ་ལྕི་བ་བཞི་ལ། བཞི་ཚན་བཞི་སྟེ། ལོག་པའི་ལྕི་བ་བཞི་ནི། མཁས་པའི་གོང་ལྕི། དགེ་སློང་གི་ཕྱག་ལྕི། སྒྲུབ་པ་པོའི་ཟས་ལྕི། སྔགས་པའི་རྫས་ལྕིའོ། །ཉམས་པའི་ལྕི་བ་བཞི་ནི། མི་ཆོས་ཀྱི་མནའ་ཟོས་པ་དང༌། ཉན་ཐོས་ཀྱི་འདུལ་ཁྲིམས་ཉམས་པ་དང༌། བྱང་སེམས་ཀྱི་བསླབ་བྱ་ཉམས་པ་དང༌། གསང་སྔགས་ཀྱི་དམ་ཚིག་ཉམས་པ་རྣམས་ལྕིའོ། །སྨད་པའི་ལྕི་བ་བཞི་ལ། གཏི་མུག་གི་དབང་གིས་སྟོན་པའི་སྐུ་ལ་སྨད་པ་དང༌། ང་རྒྱལ་གྱི་དབང་གིས་མཁས་པའི་ཡོན་ཏན་ལ་སྨད་པ་དང༌། ཕྲག་དོག་གི་དབང་གིས་བདེན་པའི་ཚིག་ལ་སྨད་པ༑ ཕྱོགས་རིས་ཀྱི་དབང་གིས་ཆོས་ལ་དགག་བསྒྲུབ་བགྱིས་པ་རྣམས་སོ། །སྐུར་བའི་ལྕི་བ་བཞི་ནི། མཚམས་མེད་ལྔའི་ནང་ནས་ཁྲག་འབྱིན་པ་དང༌། མི་དགེ་བཅུའི་ནང་ནས་ལོག་ལྟ་དང༌། མཉམ་པའི་ཆོས་ལ་ཁྱད་དུ་གསོད་པ། རང་བཞིན་མེད་པ་ལ་གལ་འཛུགས་པའོ། །
ལོག་པ་བརྒྱད་ནི། དགེ་བ་ལ་སྨད་པ། སྡིག་པ་ལ་བསྟོད་པ། དགེ་སྦྱོར་བྱེད་པའི་ཐུགས་དཀྲུགས་པ། དད་པ་ཅན་གྱི་ཚོགས་བཅག་པ། དཀོན་མཆོག་གསུམ་སྤོང་བ། རྡོ་རྗེ་སློབ་དཔོན་ལ་སྨོད་པ། ཡི་དམ་གྱི་ལྷ་སྤོང་ལེན་བྱེད་པ། མཆེད་ལྕམ་དྲལ་ལ་གདུང་སེམས་སྐྱུང་བའོ། །
ཁ་ན་མ་ཐོ་བ་གསུམ་ནི། ལུས་ཀྱི་ཁ་ན་མ་ཐོ་བར་མཆོང་བ་དང༌། རྒྱུག་པ་དང༌། འཁྲབ་པ་དང༌། བག་མེད་པའི་སྤྱོད་པ་བྱེད་པའོ། །ངག་གི་ཁ་ན་མ་ཐོ་བ་ནི། འཇིག་རྟེན་གྱི་གླུ་དང༌། བཙོག་གཏམ་དང༌། ཆགས་སྡང་གི་ཚིག་ཐམས་ཅད་དོ། །ཡིད་ཀྱི་ཁ་ན་མ་ཐོ་བ། ཉོན་མོངས་དུག་ལྔ་དུག་གསུམ་གྱིས་ཀུན་ནས་བསླངས་པའི་རྣམ་པར་རྟོག་པའོ། །
དགེ་སྡིག་གཉིས་ཀྱི་འཕེན་རྫོགས་ཀྱི་ཁྱད་པར་ནི། འཕེན་བྱེད་དགེ་བས་འཕངས་ལ་རྫོགས་བྱེད་དགེ་བས་རྫོགས་པ་དང༌། འཕེན་བྱེད་དགེ་བས་འཕངས་ཀྱང་རྫོགས་བྱེད་མི་དགེ་བས་རྫོགས་པ་དང༌། འཕེན་བྱེད་མི་དགེ་བས་འཕངས་ལ་རྫོགས་བྱེད་མི་དགེ་བས་རྫོགས་པ་དང༌། འཕེན་བྱེད་མི་དགེ་བས་འཕངས་ཀྱང་རྫོགས་བྱེད་དགེ་བས་རྫོགས་པ་སྟེ་མུ་བཞིའོ། །
དེ་དག་སྨིན་ཚུལ་ཡང༌། ཇོ་བོ་རྗེས། མཐོང་ལ་མྱོང་དང་སྐྱེ་གནས་མྱོང༌། །གཞན་དུ་མྱོང་དང་མ་ངེས་པའི། །དཀར་དང་ནག་དང་འདྲེས་མའོ། །འཁོར་བའི་ལས་ནི་ལྕི་གང་དང༌། །ཉེ་བ་གང་དང་གོམས་པ་གང༌། །སྔོན་བྱས་གང་ཡིན་དེ་ལས་ནི། །སྔ་མ་སྔ་མ་རྣམ་སྨིན་འགྱུར། །
གསུམ་པ་དགེ་བའི? མི་དགེ་བ་བཅུ་སྤངས་ཤིང་དེའི་གཉེན་པོར་དགེ་བ་བཅུ་སྟེ། སྲོག་གཅོད་སྤངས་ནས་སེམས་ཅན་གྱི་སྲོག་བསྐྱབ་དགོས། མ་བྱིན་པ་ལེན་པ་སྤངས་ནས་སྦྱིན་པ་གཏང་དགོས། འདོད་ལོག་སྤངས་ནས་ཚུལ་ཁྲིམས་བསྲུང་དགོས། རྫུན་སྤངས་ནས་བདེན་པར་སྨྲ་དགོས། ཕྲ་མ་སྤངས་ནས་འཁོན་པ་སྡུམ་དགོས། ཚིག་རྩུབ་སྤངས་ནས་སྙན་པར་སྨྲ་དགོས། ངག་འཁྱལ་སྤངས་ནས་ཁ་ཏོན་བྱེད་དགོས། བརྣབ་སེམས་སྤངས་ནས་གཏོང་སེམས་འཆང་དགོས། གནོད་སེམས་སྤངས་ནས་ཕན་སེམས་བསྒོམ་དགོས། ལོག་ལྟ་སྤངས་ནས་ཡང་དག་པའི་ལྟ་བ་རྒྱུད་ལ་བསྟེན་དགོས་སོ། །རྣམ་སྨིན་གྱི་འབྲས་བུ་ནི། མཐོ་རིས་གསུམ་གང་རུང་དུ་སྐྱེའོ། །མྱོང་བ་རྒྱུ་མཐུན་ནི། ཚེ་རིང་འབྱོར་པ་དགྲ་སྤངས་དང༌། །བསྟོད་དང་གྲོགས་མང་སྙན་པའི་གཏམ། །ཚིག་བཙུན་བསམ་པ་འགྲུབ་པ་དང༌། །ཡིད་བདེ་བ་དང་བློ་གྲོས་འཕེལ། །འདི་དག་དགེ་བའི་རྒྱུ་མཐུན་བཅུ། །བྱེད་པ་རྒྱུ་མཐུན་ནི། དགེ་བ་དེ་དང་དེ་ལ་ངང་གིས་འཇུག་སྟེ་དགེ་བ་གོང་འཕེལ་དུ་འགྱུར་རོ། །དབང་འབྲས་སམ་བདག་འབྲས་ནི། མཐུ་ཆེ་ལོ་ལེགས་ཉམས་དགའ་བ༑ །མཐོ་དམན་སྙོམས་དང་ཞིང་ས་གཤིན། །རྩི་ཤིང་རྒྱས་དང་དུས་ཚིགས་རན། །འབྲུ་སྦོམ་རོ་ཞིམ་འབྲས་བུ་རྒྱས། །དགེ་བ་བཅུ་ཡི་བདག་འབྲས་ཡིན། །མཐོང་ཆོས་མྱོང་གྱུར་སྐྱེ་བ་ཕྱི་མ་ལན་གྲངས་གཞན་མྱོང༌། ངེས་མེད་སོགས་སྔར་བཤད་དང་ཆ་འདྲའོ། །
བཞི་པ་འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ་ནི། དུས་ཀྱིས་ཉེན་ཏེ་རྒྱལ་པོ? མདོ་སྡེ་ལས་བརྒྱ་པ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་འཛའ། །ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་དང༌། མཛངས་བླུན་ལས། སྡིག་པ་ཆུང་ངུ་དག་ལ་ཡང༌། །མི་གནོད་སྙམ་དུ་བརྙས་མི་བྱ། །མེ་མདག་ཆུང་ངུ་དག་གིས་ཀྱང༌། །རྩ་ཕུང་རི་ཙམ་བསྲེག་པར་བྱེད། །དགེ་བ་ཆུང་ངུ་དག་ལ་ཡང༌། །མི་ཕན་སྙམ་དུ་བརྙས་མི་བྱ། །ཆུ་ཡི་ཐིགས་པ་བསགས་པ་ཡིས། །སྣོད་ཆེན་རིམ་གྱིས་གང་བར་འགྱུར། །དང༌། སྡིག་སྤོང་དགེ་སྒྲུབ་རང་གི་སེམས་འདུལ་བའོ། །ཞེས་དང༌། འཕགས་པ་ལྷས། བསམ་པས་བྱང་ཆུབ་སེམས་དཔའ་ཡིས། །དགེ་བའམ་ཡང་ན་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །
ལྔ་པ་སྤེལ་སྦྱང་ཕྱོགས་ཙམ་བཤད་པ་ནི། རྒྱལ་སྲས་བཟང་པོ་དཔལ་གྱིས། རང་གི་སྐྱོན་ལ་རང་གིས་མ་བརྟགས་ན། །ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། །དུས་རྣམ་ཀུན་ཏུ་རང་གི་འཁྲུལ་པ་ལ། །བརྟགས་ནས་སྤོང་བ་རྒྱལ་སྲས་ལག་ལེན་ཡིན། །སྐྱབས་ཡུལ་དམ་པ་རྣམས་ཀྱི་སྤྱན་སྔར་སྔར་བྱས་མི་དགེ་བའི་ལས་ལ་འགྱོད་བཤགས་དང༌། ཕྱིན་ཆད་སྲོག་ལ་བབས་ཀྱང་མི་བགྱིད་པའི་སྡོམ་སེམས་བརྟན་པོ་བསྐྱེད་ཅིང༌། དེ་བཞིན་དགེ་བའི་ལས་ཇི་སྤྱད་པ་ཐམས་ཅད་ཐེག་པ་ཆེན་པོའི་ལུགས་ཀྱིས། ནམ་མཁའ་དང་མཉམ་པའི་སེམས་ཅན་རྣམས་བྱང་ཆུབ་ཆེན་པོ་ལ་རེག་པའི་ཕྱིར་བསྔོ་བ་བཞིན་གྱིས་སྤེལ་བར་བྱའོ། །འབྱོངས་པའི་ཚད་ནི། དབུ་མ་རིན་ཕྲེང་ལས། འདུན་དང་ཞེ་སྡང་འཇིགས་པ་དང༌། །རྨོངས་པས་གང་ཞིག་ཆོས་མི་འདའ། །དེ་ནི་དད་པ་ཅན་ཞེས་བྱ། །ངེས་པར་ལེགས་པའི་སྣོད་མཆོག་ཡིན། །
དེ་ཡང་དལ་འབྱོར་རྙེད་དཀའ་བར་ཤེས། རྙེད་པའང་ནམ་འཆི་ཆ་མེད་དུ་རིག །དེའི་འོག་ཏུ་ལས་འབྲས་ལ་ངེས་པ་འདྲོངས་པ་ཙམ་ནི་སྐྱེས་བུ་ཆུང་ངུའི་ལམ་སྟེ་མངོན་མཐོ་ཐོབ་པའི་ཕྱིར་དུའོ། །དེ་ནས་འཁོར་བ་འདི་བཙོན་ར་དང་མེ་འོབས་ལྟ་བུར་ཤེས་ནས་རང་ཉིད་ཁོ་ན་དེ་ལས་ཐར་ནས་ཞི་བ་མྱང་འདས་ཙམ་དོན་དུ་གཉེར་བ་ནི་སྐྱེས་བུ་འབྲིང་གི་ལམ། དེའི་རྗེས་སུ་སྐྱབས་སེམས་རྡོར་བཟླས་མཎྜལ་བླ་མའི་རྣལ་འབྱོར་ལས་བརྩམས་ཁྲིད་ཡོངས་སུ་རྫོགས་ཀྱི་བར་ནི་སྐྱེས་བུ་ཆེན་པོའི་ལམ་སྟེ་གཞན་དོན་དུ་སངས་རྒྱས་ཐོབ་པར་འདོད་པའོ། །ཇོ་བོ་རྗེས། གང་ཞིག་ཐབས་ནི་གང་དག་གིས། །འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པའི། །སྐྱེས་བུ་དེ་ནི་ཐ་མར་ཤེས། །སྲིད་པའི་བདེ་བ་རྒྱབ་ཕྱོགས་ཤིང༌། །སྡིག་པའི་ལས་ལས་ལྡོག་བདག་ཉིད། །གང་ཞིག་རང་ཞི་ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། །རང་རྒྱུད་རྟོགས་པའི་སྡུག་བསྔལ་གྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་མཆོག་ཡིན་ནོ། །ཞེས་དང༌། རྗེ་ཟླ་འོད་གཞོན་ནུས། ཐེག་པ་ཐམས་ཅད་བརྗོད་བྱར་བྱེད་པ་ཡི། །སྐྱེས་བུ་གསུམ་གྱི་ལམ་གྱི་རིམ་པ་འདི། །དུས་གསུམ་འཕགས་པ་རྣམས་ཀྱི་གཞུང་ལམ་སྟེ། །ཆོས་བཞིས་རྒྱས་བཤད་དེ་དག་རེ་རེའང༌། །ལྟ་སྒོམ་སྤྱོད་པ་གསུམ་གྱིས་ཉམས་སུ་བླང༌། །ཡང་དག་ལྟ་བ་ལས་འབྲས་སྒོམ། །དགེ་སྡིག་འཇུག་ལྡོག་སྤྱོད་པ་སྟེ། །འབྲས་བུ་མཐོ་རིས་ལྷ་མི་གཉིས། །སྐྱེས་བུ་ཆུང་ངུ་བསྡུས་པ་ཡིན། །བདག་མེད་ལྟ་བ་ཉེས་དམིགས་སྒོམ། །ངེས་འབྱུང་བསླབ་པ་གསུམ་སྤྱོད་པ༑ །འབྲས་བུ་ཉན་རང་བྱང་ཆུབ་གཉིས། །སྐྱེས་བུ་འབྲིང་པོ་བསྡུས་པ་ཡིན། །བདེན་གཉིས་ལྟ་བ་ཟུང་འཇུག་སྒོམ། །ཕ་རོལ་ཕྱིན་བཅུ་སྤྱོད་པ་སྟེ། །འབྲས་བུ་མི་གནས་མྱ་ངན་འདས། །སྐྱེས་བུ་ཆེན་པོ་བསྡུས་པ་ཡིན། །ཞེས་གསུངས་པས། མདོར་ན་སྐྱེས་བུ་ཆུང་འབྲིང་ཆེན་པོའི་ལམ་སྲོལ་ནི་བདེ་བར་གཤེགས་པའི་གསུང་རབ་ཀྱི་སྤྱི་བབས་ཆེན་པོ་ཡིན་ལ། འདིར་ཡང་ས་བཅད་ཀྱི་སྒྲིག་ཁྱེར་གོ་བབས་དེ་མཐུན་དུ་བྱུང་བ་ནི་གཞན་ལས་ཁྱད་པར་དུ་འཕགས་པའི་རྣམ་བཞག་ཡིན་པར་ངེས་དགོས་སོ། །
བཞི་པ་འཁོར་བའི་ཉེས་དམིགས་བསྟན་པ་ནི། སྤྱིར་འཁོར་བ་སྡུག་བསྔལ་གྱི་རང་བཞིན་དུ་བསྟན་པ། བྱེ་བྲག་སྡུག་བསྔལ་གྱི་སྡུག་བསྔལ་བཤད་པ། འགྱུར་བའི་སྡུག་བསྔལ་བཤད་པ། འདུ་བྱེད་ཀྱི་སྡུག་བསྔལ་བཤད་པ། སྡུག་བསྔལ་དེ་ལྡན་གྱི་འཁོར་བ་ལས་ངེས་པར་ཐར་བའི་ཐབས་ལ་འབད་པར་གདམས་པ་དང་ལྔ་ལས། དང་པོ་སྤྱིར་འཁོར་བ? སྲིད་སྲེད་མ་རིག་དབང་གིས་སྐྱེ་བོ? གཉིས་པ་བྱེ་བྲག་སྡུག་བསྔལ་གྱི་སྡུག་བསྔལ་བཤད་པ་ལ་དྲུག་ལས། དང་པོ་དམྱལ་བ་ལ་ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་བ། ཉེ་འཁོར་བ་དང་བཅོ་བརྒྱད་ཡོད་པ་ལས། ཚ་དམྱལ་བརྒྱད་ནི། མངོན་མཛོད་ལས། འདི་འོག་སྟོང་ཕྲག་ཉི་ཤུ་ན། །མནར་མེད་པའོ་དེ་ཙམ་མོ། །དེ་ཡི་སྟེང་ན་དམྱལ་བ་བདུན། །ཡང་སོས་ཐིག་ནག་བསྡུས་འཇོམས་དང༌། །ངུ་འབོད་ངུ་འབོད་ཆེན་པོ་དང༌། །ཚ་བ་རབ་ཚ་མནར་མེད་པའོ། །ཚེ་ཚད་ནི། མངོན་པར། ཡང་སོས་ལ་སོགས་དྲུག་རིམ་བཞིན། །འདོད་ལྷའི་ཚེ་དང་ཉིན་ཞག་མཉམ། །རབ་ཏུ་ཚ་བ་བར་བསྐལ་ཕྱེད། །མནར་མེད་པ་ལ་བར་བསྐལ་གཅིག་གོ། །
ཉེ་འཁོར་བ་ནི། བརྒྱད་པོ་ཀུན་ལ་ལྷག་བཅུ་དྲུག །མེ་མ་མུར་དང་རོ་མྱགས་འདམ། །སྤུ་གྲིའི་ལམ་སོགས་ཆུ་བོ་ཡིན། །སོགས་ཁོངས་ནས་རལ་གྲི་ལོ་མའི་ནགས་ཚལ། ཤལ་མ་ལིའི་སྡོང་པོ། སྤུ་གྲི་གཏམས་པའི་ལམ་དང་གསུམ་པོ་མཚོན་ཆའི་གནོད་པ་ཡིན་པས་གཅིག་ཏུ་བསྡོམས་སོ། །
གྲང་དམྱལ་བརྒྱད་ནི། འཛམ་བུ་གླིང་འདི་ཉིད་ཀྱི་འོག་ན་དམྱལ་བ་ཆེན་པོ་རྣམས་ཀྱི་ཐད་ཀ་ན་གནས་པ། ཆུ་བུར་ཆུ་བུར་བརྡོལ་པ་ཅན། །ཨ་ཆུ་ཀྱི་ཧུད་སོ་ཐམ་པ། །ཨུཏྤལ་པདྨ་པད་ཆེར་གས། །ཚེ་ཚད་ནི། ཏིལ་རྫང་ནང་ནས་ལོ་བརྒྱ་བཞིན། །ཏིལ་རེ་ཕྱུང་བས་ཟད་གྱུར་པ། །ཆུ་བུར་ཅན་གྱི་ཚེ་ཚད་ཡིན། །གཞན་གྱི་ཚེ་ནི་ཉི་ཤུས་བསྒྱུར། །
ཉི་ཚེ་བའི་དམྱལ་བ་ནི། གནས་ཚད་སྡུག་བསྔལ་སོགས་ངེས་མེད་དོ། །འཕགས་པ་ཀླུས། དམྱལ་བ་བྲིས་པ་མཐོང་དང་ཐོས་པ་དང༌། །དྲན་དང་བཀླགས་དང་གཟུགས་སུ་བགྱིས་རྣམས་ཀྱང༌། །འཇིགས་པ་སྐྱེ་བར་གྱུར་ན་མི་བཟོད་པའི། །རྣམ་སྨིན་ཉམས་སུ་མྱོང་ན་སྨོས་ཅི་འཚལ། །དང༌། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །རབ་ཏུ་དྲག་བཏབ་སྡུག་བསྔལ་གང་ལགས་པ། །དེ་ནི་དམྱལ་བའི་སྡུག་བསྔལ་ཆུང་ངུ་ལའང༌། །འོལ་ཡང་མི་བགྱིད་ཆར་ཡང་མི་ཕོད་དོ། །ཞེས་དང༌། བདེ་བ་ཀུན་གྱི་ནང་ན་སྲེད་ཟད་པའི། །བདེ་བ་བདག་པོར་བགྱིད་པ་ཇི་ལྟ་བ༑ །དེ་བཞིན་སྡུག་བསྔལ་ཀུན་གྱི་ནང་ན་ཡང༌། །མནར་མེད་དམྱལ་བའི་སྡུག་བསྔལ་རབ་མི་བཟད། །
གཉིས་པ་ངན་འགྲོ་ཡི་དྭགས་ལ་བྱིངས་ན་གནས་པ་དང༌། མཁའ་ལ་རྒྱུ་བ་གཉིས། དང་པོ་ནི། འཛམ་གླིང་འདི་ཡི་འོག་ཏུ་དཔག་ཚད་ལྔ་བརྒྱ་ན་ཡི་དྭགས་ཀྱི་གྲོང་ཁྱེར་སེར་སྐྱའི་གཤིན་རྗེའི་འཇིག་རྟེན་ཞེས་བྱ་བ་ཡོད། དེ་ལ་རིགས་སུམ་ཅུ་སོ་དྲུག་སོགས་བཤད་ཀྱང༌། གཙོ་ཆེ་བ་ཕྱི་ཡི་སྒྲིབ་པ་ཅན། ནང་གི་སྒྲིབ་པ་ཅན། ཟས་སྐོམ་གྱི་སྒྲིབ་པ་ཅན། སྒྲིབ་ཅན་གྱི་སྒྲིབ་པ་ཅན་དང་བཞིའོ། །བཤེས་སྤྲིངས་ལས། ཁ་ཅིག་ཁ་ནི་ཁབ་ཀྱི་མིག་ཙམ་ལ། །ལྟོ་བ་རི་ཡི་ལྗོངས་ཙམ་བཀྲེས་པས་ཉེན། །མི་གཙང་གྱི་ནར་བོར་བ་ཅུང་ཟད་ཀྱང༌། །འཚལ་བའི་མཐུ་དང་ལྡན་པ་མ་ལགས་སོ། །ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་མའང་གྲང༌། །ལྗོན་ཤིང་འབྲས་བུ་མེད་འགྱུར་དེ་དག་གིས། །བལྟས་པ་ཙམ་གྱིས་ཆུ་ཀླུང་སྐེམ་པར་འགྱུར། །ཚེ་ཚད་ནི། མིའི་ཟླ་བ་རེ་ལ་ཞག་གཅིག་ཏུ་བརྩིས་པའི་ལོ་ལྔ་བརྒྱར་གནས་པ་བཤད་དོ། །གཉིས་པ་མཁའ་ལ་རྒྱུ་བ་ནི། བཙན་དང་རྒྱལ་པོ་ཤི་འདྲེ་འབྱུང་པོ་མ་མོ་ཐེའུ་རང་ལ་སོགས་པའོ། །
གསུམ་པ་དུད་འགྲོའི་སྡུག་བསྔལ་ནི། དུད་འགྲོ་ལ་བྱིངས་ན་གནས་པ་དང༌། ཁ་འཐོར་བ་གཉིས། བཤེས་སྤྲིངས་ལས། དུད་འགྲོའི་སྐྱེ་གནས་ན་ཡང་གསོད་པ་དང༌། །བཅིང་དང་རྡེག་སོགས་སྡུག་བསྔལ་སྣ་ཚོགས་པ། །ཞི་གྱུར་དགེ་བ་སྤངས་པ་རྣམས་ལ་ནི། །གཅིག་ལ་གཅིག་ཟ་ཤིན་ཏུ་མི་བཟད་པ། །ཞེས་དང༌། ཁ་ཅིག་མུ་ཏིག་བལ་དང་རུས་པ་ཁྲག །ཤ་དང་པགས་པའི་ཕྱིར་དུ་འཆི་བར་འགྱུར། །དབང་མེད་གཞན་དག་ལག་པ་རྡོག་པ་དང༌། །ལྕག་དང་ལྕགས་ཀྱུ་འདེབས་པས་བཏབ་སྟེ་བཀོལ། །
བཞི་པ་བདེ་འགྲོ་མི་ལ་སྡུག་བསྔལ་བརྒྱད་ཡོད་དེ། མངལ་འཇུག་གི་མདོ་ལས། དེ་བཞིན་དུ་སྐྱེ་བ་ཡང་སྡུག་བསྔལ་ལོ། །རྒ་བ་ཡང་སྡུག་བསྔལ་ཡིན་ནོ། །ན་བ་ཡང་སྡུག་བསྔལ་ཡིན་ནོ། །འཆི་བ་ཡང་སྡུག་བསྔལ་ཡིན་ནོ། །སྡུག་པ་དང་བྲལ་བ་ཡང་སྡུག་བསྔལ་ཡིན་ནོ། །མི་སྡུག་པ་དང་འཕྲད་པ་ཡང་སྡུག་བསྔལ་ཡིན་ནོ། །གང་འདོད་པ་བཙལ་ཏེ་མ་རྙེད་པ་ཡང་སྡུག་བསྔལ་ཡིན་ནོ། །ཡོད་པ་བསྲུང་དཀའ་བ་ཡང་སྡུག་བསྔལ་ཡིན་ནོ། །ཞེས་གསུངས་པ་ལས། དང་པོ་སྐྱེ་བའི་སྡུག་བསྔལ་ནི། མངལ་འཇུག་གི་མདོ་ལས། དང་པོ་མེར་མེར་པོ་ལས་ནི། །ཤ་ཡི་ཆུ་བུར་སྐྱེ་བར་འགྱུར། །ཆུ་བུར་ལས་ནི་ལྟར་ལྟར་སྐྱེ། །ལྟར་ལྟར་པོ་ནི་མཁྲང་བར་འགྱུར། །མཁྲང་བ་རྣམ་པར་འགྱུར་ནས་ནི། །མགོ་དང་ཡན་ལག་བཞི་སྐྱེས་པས། །རུས་པ་འདུས་ནས་ལུས་གྲུབ་པ། །ཐམས་ཅད་ལས་ཀྱི་རྒྱུ་ལས་བྱུང༌། །ཞེས་དང༌། སློབ་སྤྲིངས་ལས། ཤིན་ཏུ་མི་བཟད་དྲི་ང་མི་གཙང་བཅེར་བས་འགགས། །རབ་ཏུ་དོག་པ་མུན་ནག་འཐིབས་པོར་འདུག་པ་ཡི། །མངལ་གནས་དམྱལ་བ་ལྟ་བུའི་ནང་དུ་དེ་ཞུགས་ནས། །ལུས་ཡོངས་བསྐུམ་ལ་སྡུག་བསྔལ་ཆེན་པོར་གནས་དགོས་སོ། །གཉིས་པ་རྒས་པའི་སྡུག་བསྔལ་ཡང་མདོར་ན་བཅུ་ཐམ་པ་ལས། དེ་ཡང་གཟུགས་ཡོངས་སུ་འགྱུར་བ་དང༌། སྐྲ་ཡོངས་སུ་འགྱུར་བ་དང༌། པགས་པ་ཡོངས་སུ་འགྱུར་བ་དང༌། ཁ་དོག་ཡོངས་སུ་འགྱུར་བ་དང༌། །མཐུ་སྟོབས་ཡོངས་སུ་འགྱུར་བ་དང༌། གཟི་བརྗིད་ཡོངས་སུ་འགྱུར་བ་དང༌། བསོད་ནམས་ཡོངས་སུ་འགྱུར་བ་དང༌། ནད་མེད་པ་ཡོངས་སུ་འགྱུར་བ་དང༌། སེམས་ཡོངས་སུ་འགྱུར་བ་དང༌། གནས་སྐབས་འདས་ཤིང་ཚེའི་མཇུག་སྡུད་པའོ། །གསུམ་པ་ན་བའི་སྡུག་བསྔལ་ལ་བདུན་ཡོད་དེ། དེ་ཡང་ཟུག་ཟེར་དྲག་པོ་བཏབ་པའི་སྡུག་བསྔལ། དཔྱད་རྩུབ་མོ་བྱེད་པའི་སྡུག་བསྔལ། སྨན་ཚ་བ་བསྟེན་པའི་སྡུག་བསྔལ། །བཟའ་བཏུང་སྙིང་ལ་འདོད་པ་འགོག་པའི་སྡུག་བསྔལ། སྨན་པའི་ངོ་བསྲུང་བའི་སྡུག་བསྔལ། ཡོ་བྱད་ཟད་པའི་སྡུག་བསྔལ། ཤི་དོགས་པའི་སྡུག་བསྔལ་རྣམས་ཡོད་དོ། །བཞི་པ་འཆི་བའི་སྡུག་བསྔལ་ནི། འཆི་དུས་མནར་གཅོད་ཀྱི་སྡུག་བསྔལ་དང༌། ཚེ་འདིའི་ཉེ་དུ་མཛའ་བཤེས་ཐམས་ཅད་ཀྱི་ནང་ནས་གྲོགས་མེད་གཅིག་པུར་འགྲོ་དགོས་པ་དང༌། རྒྱུ་ནོར་ལོངས་སྤྱོད་ཐམས་ཅད་ཅམ་སྟེ་བཞག་ནས་ལྟོ་རྣམ་གཅིག་ཀྱང་འཁྱེར་དབང་མེད་པ་དང༌། སྔར་སྡིག་པ་བྱས་པའི་ལས་དྲན་ཏེ་ངན་སོང་དུ་སྐྱེ་བ་ལ་འཇིགས་ཤིང་སྐྲག་པ་དང༌། མི་ལུས་ཆོས་མེད་སྟོང་ཟད་དུ་སོང་བའི་འགྱོད་པ་དྲག་པོ་སོགས་སྡུག་བསྔལ་མང་ངོ༌། །ལྔ་པ་སྡུག་པ་གཉེན་དང་བྲལ་བའི? ཕ་མ་སྤུན་ཟླ་གཉེན་བཤེས་མཛའ་གཅུགས་སོགས་ཤི་བའམ་ཡུལ་གཞན་དུ་འཁྱར་བ་ལ་སོགས་པའོ། །དྲུག་པ་མི་སྡུག་པ་དགྲ་དང་འཕྲད་པའི་སྡུག་བསྔལ་ནི། དགྲ་ཇག་རྐུན་མ་གཅན་གཟན་སོགས་ཀྱིས་འཚེ་བ་དང་འཐབ་རྩོད་ལ་སོགས་པའོ། །བདུན་པ་འདོད་པ་བཙལ་ཏེ་མ་རྙེད་པའི་སྡུག་བསྔལ་ནི། རྒྱུ་ནོར་ལོངས་སྤྱོད་བདེ་སྐྱིད་སྙན་གྲགས་སོགས་འབད་རྩོལ་བྱས་ཀྱང་མ་གྲུབ་མ་རྙེད་པས་དབུལ་ཞིང་ཕོངས་པའོ། །བརྒྱད་པ་ཡོད་པ་བསྲུང་དཀའི་སྡུག་བསྔལ་ནི། ཀླུ་སྒྲུབ་ཀྱིས། བསགས་དང་བསྲུང་དང་སྤེལ་བས་ཉམ་ཐག་པས། །ནོར་ནི་ཕུང་ཁྲོལ་མཐའ་ཡས་ཤེས་པར་བྱ། །ཞེས་སོ། །
ལྔ་པ་ལྷ་མིན་ནི། རི་རབ་ཀྱི་ཆུ་མཚམས་ནས་མར་དཔག་ཚད་ཁྲི་ཆིག་སྟོང་གཞལ་བའི་ཁོང་སེང་ན་འོད་ལྡན་ཞེས་བྱ་བའི་གྲོང་ཁྱེར་ན་ལྷ་མ་ཡིན་གྱི་དབང་པོ་སྒྲ་གཅན་འཛིན་འཁོར་དང་བཅས་པ་གནས་སོ། །དེ་བཞིན་དུ་དཔག་ཚད་ཁྲི་ཆིག་སྟོང་རེ་མར་རིམ་པར་གཞལ་ནས་སྐར་ཕྲེང་ཞེས་པའི་གྲོང་ན་མགུལ་འཕྲེང་ཅན་འཁོར་བཅས་གནས་སོ། །དེ་ནས་མར་བརྟན་པའི་གྲོང་ཁྱེར་ན་རབ་གནོན་འཁོར་བཅས་གནས་སོ། །དེ་ནས་མར་ཟབ་པའི་གྲོང་ན་ལྷ་མ་ཡིན་གྱི་དབང་པོ་ཐག་བཟང་རིས་ཞེས་བྱ་བ་འཁོར་དང་བཅས་པ་གནས་སོ། །བཤེས་སྤྲིངས་ལས། ལྷ་མིན་དག་ནའང་རང་བཞིན་གྱིས་ལྷ་ཡི། །དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །
དྲུག་པ་ལྷ་རྣམས་ཀྱི་སྡུག་བསྔལ་ནི། རྩ་བའི་འཆི་ལྟས་ལྔ་ནི། བཤེས་སྤྲིངས་ལས། ལུས་ཀྱི་ཁ་དོག་མི་སྡུག་འགྱུར་བ་དང༌། །སྟན་ལ་མི་དགའ་མེ་ཏོག་ཕྲེང་རྙིང་བ། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྔུལ་འབྱུང་ཞེས་བགྱི་བ། །མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། །ཉེ་བའི་འཆི་ལྟས་ལྔ་ནི། ལུས་ཀྱི་འོད་ཆུང་དུ་སོང་བ་དང༌། ཁྲུས་ཀྱི་ཆུ་ལུས་ལ་མི་ཆགས་པ་དང༌། གོས་རྒྱན་ལས་སྒྲ་མི་སྙན་པ་འབྱུང་བ་དང༌། མིག་གི་རྫི་མ་འཁྲབ་པ་དང༌། ཡུལ་གཅིག་ལ་ཆགས་པ་དང་ལྔའོ། །མདོ་དྲན་ཉེར་ལས། ལྷ་རྣམས་འཆི་བར་འགྱུར་བའི་ཚེ། །སྡུག་བསྔལ་འབྱུང་བ་ཇི་སྙེད་པ། །མནར་མེད་སེམས་ཅན་དམྱལ་བ་ཡི། །བཅུ་དྲུག་ཆར་ཡང་མི་ཕོད་དོ། །
གསུམ་པ་འགྱུར་བའི་སྡུག? བཤེས་སྤྲིངས་ལས། བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང༌། །ལས་ཀྱི་དབང་གིས་སླར་ཡང་ས་སྟེང་ལྷུང༌། །འཁོར་ལོས་སྒྱུར་བ་ཉིད་དུ་གྱུར་ནས་ཀྱང༌། །འཁོར་བ་དག་ཏུ་ཡང་བྲན་ཉིད་དུ་འགྱུར། །
བཞི་པ་འདུ་བྱེད་ཀྱི? མཛོད་འགྲེལ་ལས། བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས། །འཕགས་པ་མིག་དང་འདྲ་བ་ཡིས། །དེ་ཡིས་ཤིན་ཏུ་ཡིད་ཀྱང་འབྱུང༌། །
ལྔ་པ་སྡུག་བསྔལ་དེ་ལྡན་གྱི་འཁོར་བ་ལས? མྱ་ངན་བསལ་བ་ལས། ཡང་དང་ཡང་དུ་དམྱལ་བ་ན། །ཟངས་ཞུན་བསྐོལ་བ་གང་འཐུང་བ། །རྒྱ་མཚོའི་ནང་གི་ཆུ་ལ་ཡང༌། །དེ་ཡི་ཚད་ཙམ་ཡོད་མ་ཡིན། །ཁྱི་དང་ཕག་ཏུ་གྱུར་པ་ན། །མིག་གཙང་བ་ནི་གང་ཟོས་པ། །རི་ཡི་རྒྱལ་པོ་ལྷུན་པོ་ཡི། །ཚད་ལས་ཤིན་ཏུ་ལྷག་པར་འགྱུར། །མཛའ་བཤེས་རབ་ཏུ་བྲལ་བ་ཡི། །འཁོར་བའི་གནས་སུ་གང་ངུས་པ༑ །མིག་གི་མཆི་མའི་ཐིགས་པ་ཡི། །སྣོད་དུ་རྒྱ་མཚོ་རུང་མ་ཡིན། །ཕན་ཚུན་དག་ཏུ་རྩོད་པའི་ཕྱིར། །མགོ་བོ་བཅད་པ་གང་ཡིན་པ། །སྤུངས་ན་དེ་ལྟར་མཐོ་བ་ནི། །ཚངས་པའི་འཇིག་རྟེན་ལས་ཀྱང་ཐལ། །སྲིན་བུར་གྱུར་ཅིང་རབ་བཀྲེས་པས། །ས་ལུད་ཟོས་པ་གང་ཡིན་པ། །འོ་མའི་རྒྱ་མཚོ་ཆེ་ནང་དུ། །དེ་ཡིས་བཀང་ན་ཤིན་ཏུ་འགེང༌། །ཞེས་དང༌། ཡབ་སྲས་མཇལ་བའི་མདོ་ལས། འཁོར་བའི་ཉེས་དམིགས་མཐོང་བ་ན། །སྐྱོ་བའི་སེམས་ནི་རབ་ཏུ་སྐྱེ། །ཁམས་གསུམ་བཙོན་རར་འཇིགས་པས་ན། །བརྩོན་པའི་སེམས་ཀྱིས་སྤོང་བར་བྱེད། །ཕན་ཡོན་འབྱོངས་ཚད་ནི། རྗེ་མི་ལས། འགྲོ་བ་གང་དུ་སྐྱེས་ཀྱང་སྐྱིད་མེད་པས། བསམ་བློ་ཐག་གིས་ཆོད་ན་ཅི་བྱས་ཐམས་ཅད་ཆོས་སུ་འགྲོ་བ་ཡིན། ཞེས་གསུངས་པ་བཞིན་ནོ། །
ཞར་བྱུང་ཐར་པའི་ཕན་ཡོན་ཀྱང༌། ཁམས་གསུམ་འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན་པས། ཟག་བཅས་ཐམས་ཅད་སྡུག་བསྔལ་ཞེས་བྱ་བ་དེ་ལས་ཐར་ཏེ། གཏན་དུ་བདེ་བ་ནི་མྱ་ངན་ལས་འདས་པ་གཅིག་པུ་ཡིན་པས་མྱ་ངན་ལས་འདས་པ་འབའ་ཞིག་ཞི་ཞིང་བདེ་བའོ། །དེ་ལྟར་འཁོར་བའི་ཉེས་དམིགས་དེ་དག་ཤེས་པས། སྲིད་པའི་བདེ་བ་ལས་བློ་ལྡོག་པ་ཡིན་ནོ། །
༈ གཉིས་པ་ཐུན་མོང་གི་ཐུན་མོང་མ་ཡིན་པའི་སྔོན་འགྲོ་ལ། རྒྱུ་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས། ཚོགས་རྫོགས་པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞི་ལས། དང་པོ་རྒྱུ་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད་ལ་གཉིས་ཀྱི། དང་པོ་ལ་སྐྱབས་ཡུལ་ངོས་བཟུང་བ། ཇི་ལྟར་སྐྱབས་སུ་འགྲོ་ཚུལ། སྐྱབས་སུ་སོང་བའི་ཚད། སྐྱབས་འགྲོའི་བསླབ་བྱ། སྐྱབས་སོང་གི་ཕན་ཡོན་བསྟན་པ་དང་ལྔའོ། །དང་པོ་སྐྱབས་ཡུལ་ངོས་བཟུང་བ་ནི། སྐྱབས་སེམས་བདུན་ཅུ་པ་ལས། སངས་རྒྱས་ཆོས་དང་དགེ་འདུན་ཏེ། །ཐར་པ་འདོད་པ་རྣམས་ཀྱི་སྐྱབས། །སྐྱབས་ཡུལ་མཆོག་གསུམ་ལའང་རྒྱུ་འབྲས་ཀྱི་དབྱེ་བ་གཉིས་ལས། རྒྱུའི་སྐྱབས་ཡུལ་ནི། གཞན་རྒྱུད་ཀྱིས་བསྡུས་པའམ་གཞན་རྒྱུད་ལ་བྱོན་ཟིན་པའི་དཀོན་མཆོག་གསུམ་དང༌། གསང་སྔགས་ལ་དེའི་སྟེང་དུ་རྩ་བ་གསུམ་དང་བླ་མ་ནི་སྐྱབས་གནས་ཀུན་འདུས་སུ་ཤེས་དགོས་སོ། །འབྲས་བུའི་སྐྱབས་ཡུལ་ནི། རང་གི་སེམས་ཉིད་དཀོན་མཆོག་གསུམ་གྱི་རང་བཞིན་དུ་བཞུགས་པ་སྟེ། ཡེ་ཤེས་གྲུབ་པ་ལས། དག་ཐོབ་བྲལ་བའི་སེམས་སངས་རྒྱས། །མི་འགྱུར་དྲི་མེད་ཆོས་དང་ནི། །ཡོན་ཏན་ཀུན་རྫོགས་དགེ་འདུན་ཏེ། །ཡིན་ཕྱིར་རང་གི་སེམས་ཉིད་མཆོག །ཅེས་སོ། །དེའང་དཀྱིལ་འཁོར་སོ་སོའི་དཀོན་མཆོག་གསུམ་དང༌། བསྟན་པ་སྤྱིའི་དཀོན་མཆོག་གསུམ་གཉིས་ཀ་རྒྱུའི་སྐྱབས་ཡུལ་དུ་འདོད་ལ། དེ་ལ་སྐྱབས་སུ་འགྲོ་བ་ནི་རྒྱུའི་སྐྱབས་འགྲོའོ། །རང་གི་སེམས་ཉིད་རང་བྱུང་གི་ཡེ་ཤེས་དཀོན་མཆོག་གསུམ་ཡེ་ནས་གནས་པ་ནི་འབྲས་བུའི་སྐྱབས་ཡུལ་ཏེ། དེ་ལ་བླང་དོར་དང་བཅོས་བསླད་མེད་པར་རྩེ་གཅིག་ཏུ་འཇོག་པ་ནི་འབྲས་བུའི་སྐྱབས་འགྲོའོ། །མདོར་ན་ཐུན་མོང་རྒྱུའི་སྐྱབས་འགྲོས་ཐུན་མོང་མ་ཡིན་པ་འབྲས་བུའི་སྐྱབས་འགྲོ་འགྲུབ་པའི་རྒྱུ་བྱེད་པས་ན་དཀོན་མཆོག་གསུམ་སྐྱབས་མགོན་དུ་ཁས་ལེན་པ་ཡིན་ནོ། །
གཉིས་པ་ཇི་ལྟར་སྐྱབས་སུ? རང་མདུན་ནམ་མཁར་ལཾ་ཡིག་སེར་པོ་ལས། །ཞེས་པ་ནས། ཀུན་ནས་ཡོངས་སུ་བསྐྱབ་ཏུ་གསོལ། །བར་རོ། །དེ་ཡང་སྐྱབས་སུ་འགྲོ་ཚུལ་ལ། ངོ་བོ་དང་འགྲོ་ཁྱེར་གཉིས་ལས། དང་པོ་ནི་གཞན་དོན་དུ་རྫོགས་བྱང་ཐོབ་པར་འདོད་པའམ་འདུན་པའོ། །གཉིས་པ་ནི་ཚིག་ངག་ཏུ་འདོན་པ་ལ་སྐྱབས་འགྲོ་རྩོམ་བྱེད་དུ་བྱེད་པ་ཟེར་བ་དེ་ཡང་ཡིན་ལ། དོན་སྐྱབས་དེ་དག་གི་འབངས་སུ་ཞུགས་ནས་དེ་ལས་གཞན་པའི་སྐྱབས་མི་འཚོལ་བ་ལ་བྱའོ། །གསུམ་པ་སྐྱབས་སུ་སོང་བའི་ཚད་ནི། རྒྱུ་བཞི་ཡིས་སྐྱབས་སུ་སོང་བ་ཡིན་ཏེ། ཡོན་ཏན་ཤེས་པ་དང༌། ཁྱད་པར་ཤེས་པ་དང༌། ཁས་བླངས་པ་དང༌། གཞན་མི་སྨྲ་བས་སོ། །ཡོན་ཏན་ཤེས་པ་ནི། དཀོན་མཆོག་གསུམ་གྱི་ཡོན་ཏན་ཤེས་ནས་དང་བའི་དད་པ་དང༌། ཡིད་ཆེས་ཀྱི་དད་པ་དང༌། འདོད་པའི་དད་པའོ། །ཁྱད་པར་ཤེས་པ་ནི། ནང་པ་དང་ཕྱི་རོལ་པའི་སྟོན་པ་བསྟན་པ་དེ་འཛིན་སོགས་མཆོག་དམན་གྱི་རྣམ་དབྱེ་ལེགས་པར་ཤེས་པ་དང༌། ནང་པ་རང་གིའང་ཐེག་པ་ཆེ་ཆུང་གི་ཆོས་དང་གང་ཟག །ཐེག་ཆེན་རྒྱུ་འབྲས་ཀྱི་ཁྱད་པར་སོགས་ལེགས་པར་འབྱེད་པ་ལ་བྱའོ། །ཁས་བླངས་པ་ནི། མི་དང་མི་མ་ཡིན་སོགས་ཀྱི་གནོད་པས་འཇིགས་ནས་སྐྱབས་ཞུ་བ་འཇིགས་སྐྱོབ་ཀྱི་སྐྱབས་འགྲོ་དང༌། ངན་འགྲོ་ལ་འཇིགས་ནས་ལྷ་མིར་སྐྱེ་བར་འདོད་པས་སྐྱབས་སུ་འགྲོ་བ་ལེགས་སྨོན་གྱི་སྐྱབས་འགྲོ་སྟེ་སྐྱེས་བུ་ཆུང་ངུ༌། ཁམས་གསུམ་གྱི་འཁོར་བ་མཐའ་དག་སྡུག་བསྔལ་དུ་ཤེས་ནས། སྡུག་བསྔལ་དེ་ལས་རང་ཉིད་གཏན་དུ་ཐར་བའི་མྱང་འདས་ཐོབ་འདོད་ཀྱི་བློ་ཅན་ནི་སྐྱེས་བུ་འབྲིང༌། མ་གྱུར་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ། མི་གནས་པའི་མྱ་ངན་ལས་འདས་པའི་སར་བཞག་པའི་ལྷག་བསམ་གྱིས་སྐྱབས་སུ་འགྲོ་བ་ནི་སྐྱེས་བུ་ཆེན་པོ་སྟེ་སྐྱབས་འགྲོ་ཁྱད་པར་ཅན་དུ་བརྗོད་དོ། །གཞན་མི་སྨྲ་བ་ནི། གནས་སྐབས་དང་མཐར་ཐུག་གི་སྐྱབས་དཀོན་མཆོག་ལས་གཞན་དུ་མི་སྨྲ་བ་སྟེ། བློ་རྩེའི་གཏད་ས་གཞན་མེད་པའི་དོན་དུ་གཟུང་ངོ༌། །
བཞི་པ་སྐྱབས་འགྲོའི་བསླབ་བྱ་ནི། མཆོག་གསུམ་སོ་སོའི་བསླབ་བྱ་དང༌། ཐུན་མོང་གི་བསླབ་བྱ་གཉིས་ལས། དང་པོ་ལ་སྤང་བྱ་གསུམ་དང་བསྒྲུབ་བྱ་གསུམ་སྟེ། སྤང་བྱ་གསུམ་ནི། མདོ་སྡེ་མྱང་འདས་ལས། གང་ཞིག་སངས་རྒྱས་སྐྱབས་འགྲོ་བ། དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །ཕྱག་ནི་བྱ་བ་མ་ཡིན་ནོ། །དམ་པའི་ཆོས་ལ་སྐྱབས་སོང་བ། །འཚེ་ཞིང་གསོད་པའི་སེམས་དང་བྲལ། །དགེ་འདུན་ལ་ནི་སྐྱབས་སོང་བ། །མུ་སྟེགས་ཅན་དང་འགྲོགས་མི་བྱ། །བསྒྲུབ་བྱ་གསུམ་ནི། སངས་རྒྱས་ཀྱི་སྐུ་གསུང་ཐུགས་རྟེན་སོགས་ལ་སངས་རྒྱས་དངོས་ཀྱི་འདུ་ཤེས་བྱས་ལ་གུས་པས་ཕྱག་འཚལ་ཞིང་བཀུར་སྟི་བྱ་བ་ལ་སོགས་པའོ། །གཉིས་པ་ཐུན་མོང་གི་བསླབ་བྱ་ལ་བཞི་ཚན་གཉིས་ཡོད་པའི་དང་པོ། སྐྱེས་བུ་དམ་པ་ལ་བསྟེན་པ། དམ་པའི་ཆོས་ཉན་པ། ཐོས་དོན་ཡིད་ལ་བྱེད་པ། བདེན་བཞི་བསྒོམ་པའོ། །བཞི་ཚན་གཉིས་པ་ནི། དབང་པོ་མི་རྒོད་པ། བསླབ་པའི་གཞི་ཡང་དག་པར་བླང་བ། རྒྱུན་དུ་དཀོན་མཆོག་མཆོད་པ་ལ་བརྩོན་པ། ལུས་སྲོག་ལ་བབ་ཀྱང་དཀོན་མཆོག་མི་སྤང་བར་སྐྱབས་འགྲོའི་བསླབ་བྱ་ལ་སློབ་པ་སོགས་དང༌། སྔགས་ཐུན་མོང་མིན་པ་རྩ་བ་གསུམ་སྐུ་གསུང་ཐུགས་ཀྱི་དམ་ཚིག་ལ་གུས་པས་སྦྱོར་བ་སོགས་སོ། །
ལྔ་པ་སྐྱབས་སུ་སོང་བའི་ཕན་ཡོན་བསྟན་པ་ནི། ཕག་མོའི་རྟོགས་བརྗོད་ལས། གང་ཞིག་སངས་རྒྱས་སྐྱབས་འགྲོ་བ། །དེ་ནི་ངན་འགྲོར་མི་འགྲོ་སྟེ། །ལྷ་ཡི་ལུས་ནི་སྤངས་ནས་ཀྱང༌། །མི་ཡི་ལུས་སུ་སྐྱེ་བར་འགྱུར། །དེ་བཞིན་དུ་ཆོས་དང་དགེ་འདུན་ལའང་སྦྱར་རོ། །མདོར་དྲིལ་ན། ནང་པ་སངས་རྒྱས་པར་ཚུད་པ། སྡོམ་པ་ཐམས་ཅད་ཀྱི་རྟེན་དུ་གྱུར་པ། སྔོན་བསགས་པའི་ལས་སྒྲིབ་རྣམས་བསྲབས་ཤིང་ཟད་པར་འགྱུར་བ། བསོད་ནམས་རྒྱ་ཆེན་པོ་བསོག་པ། ངན་འགྲོར་མི་ལྟུང་བ། མི་དང་མི་མ་ཡིན་གྱི་བར་ཆད་ཀྱིས་མི་ཚུགས་པ། ཅི་བསམ་པ་ཐམས་ཅད་འགྲུབ་པ། མྱུར་དུ་འཚང་རྒྱ་བ་སྟེ་ཕན་ཡོན་བརྒྱད་ཡོད་པར་བཤད་དོ། །
གཉིས་པ་སེམས་བསྐྱེད་པ་ལ། བྱང་ཆུབ་ཏུ་སེམས་བསྐྱེད་པའི་རྒྱུ་མཚན། ངོ་བོ་དང་དབྱེ་བ། ཇི་ལྟར་བསྐྱེད་པའི་ཚུལ། སེམས་བསྐྱེད་ཀྱི་བསླབ་བྱ། ཁྱད་པར་ཅན་གྱི་ཕན་ཡོན་ནམ་ཆེ་བ་བསྟན་པ་དང་ལྔའོ། །དང་པོ་བྱང་ཆུབ་ཏུ? སློབ་སྤྲིངས་ལས། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། །ཀློང་གི་ནང་དུ་ལྷུང་བ་ལྟ་བུར་སྣང་བཞིན་དུ། །སྐྱེ་ཤི་འཕོས་པས་ངོ་མ་ཤེས་པ་དེ་དོར་ནས། །གལ་ཏེ་བདག་ཐར་བྱེད་ན་དེ་ལས་ཁྲེལ་བོར་མེད། །བྱིས་བ་པང་ན་བཙའ་བ་ཅི་ཡང་མི་ནུས་པ། །གང་གི་ནུ་ཞོ་བྱམས་པའི་ཤུགས་ཀྱིས་ཟགས་འཐུང་བས། །ངལ་བ་མང་བརྟེན་བྱམས་ལ་བརྟེན་པ་དེ་དག་འདིར། །ཤིན་ཏུ་མ་རབས་ཤིག་ནའང་སྤོང་བར་སུ་ཞིག་སྤྲོ། །ཞེས་པ་ལྟར་སེམས་ཅན་ཐམས་ཅད་མར་ཤེས་པ། དྲིན་དྲན་པ། དྲིན་བཟོ་བའོ། །དྲིན་དྲན་པ་ལའང་ལུས་བསྐྱེད་པའི་དྲིན། དཀའ་བ་སྤྱད་པའི་དྲིན། སྲོག་བྱིན་པའི་དྲིན། འཇིག་རྟེན་བསྟན་པའི་དྲིན་དང་བཞིའོ། །དྲིན་བཟོ་བར་བྱམས་པ་དང་སྙིང་རྗེ་བསྒོམ་པའོ། །
གཉིས་པ་སེམས་བསྐྱེད་པའི་ངོ་བོ་དང་དབྱེ་བ་བཤད་པ་ལ། ངོ་བོ་ནི་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པ་སྟེ། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །དབྱེ་བ་ནི། བློ་སྟོབས་ཀྱི་སྒོ་ནས་དབྱེ་ན། རྒྱལ་པོ་ལྟ་བུའི་སེམས་བསྐྱེད་དང༌། གཉན་པ་ལྟ་བུའི་སེམས་བསྐྱེད་དང༌། རྫི་བོ་ལྟ་བུའི་སེམས་བསྐྱེད་དང་གསུམ་ཡོད། ས་མཚམས་ཀྱིས་དབྱེ་ན། ཚོགས་སྦྱོར་གྱི་ལམ་ན་མོས་པས་སྤྱོད་པའི་སེམས་བསྐྱེད། ས་དང་པོ་ནས་བདུན་པའི་བར་ལྷག་བསམ་རྣམ་དག་གི་སེམས་བསྐྱེད། དག་པ་ས་གསུམ་ན་རྣམ་པར་སྨིན་པའི་སེམས་བསྐྱེད། སངས་རྒྱས་ཀྱི་ས་ན་སྒྲིབ་པ་སྤངས་པའི་སེམས་བསྐྱེད་དང་བཞི་ཡོད། ངོ་བོའི་སྒོ་ནས་དབྱེ་ན། ཀུན་རྫོབ་སེམས་བསྐྱེད་དང་དོན་དམ་སེམས་བསྐྱེད་གཉིས་ཡོད། ཀུན་རྫོབ་ལ་སྨོན་སེམས་དང་འཇུག་སེམས་གཉིས་ཡོད། དེ་ཡང༌། སྤྱོད་འཇུག་ལས། བྱང་ཆུབ་སེམས་ནི་མདོར་བསྡུ་ན༑ །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །དེ་ཡང་དོན་གཉིས་སམ་ཟུར་གཉིས་དང་ལྡན་པ་སྟེ། གང་གི་ཆེད་དུ་བྱ་བ་སྙིང་རྗེས་སེམས་ཅན་ལ་དམིགས་པ་དང༌། གང་ཆེད་དུ་བྱ་བ་ཤེས་རབ་ཀྱིས་རྫོགས་བྱང་ལ་དམིགས་པ་གཉིས་ཡིན། ཟུར་གཉིས་པོ་འདི་མ་ཚང་ན་ཐེག་ཆེན་སེམས་བསྐྱེད་དུ་མི་འགྲོ་བས་འདི་གཉིས་ཚང་དགོས་སོ། །
གསུམ་པ་ཇི་ལྟར་སེམས? ཇི་ལྟར་དུས་གསུམ་མགོན་པོ་རྣམས། །ཞེས་པ་ནས། སེམས་ཅན་མྱ་ངན་འདས་ལ་འགོད། །བར་ལན་གསུམ་བརྗོད་དོ། །བཞི་པ་སེམས་བསྐྱེད་ཀྱི་བསླབ་བྱ་ནི། སྨོན་པའི་བསླབ་བྱ་དང༌། འཇུག་པའི་བསླབ་བྱ་གཉིས་ལས། དང་པོ་སྨོན་པའི་བསླབ་བྱ་ནི། སེམས་ཅན་བློས་མི་གཏང་བ་དང༌། །སེམས་དེའི་ཕན་ཡོན་དྲན་བྱ་དང༌། །ཚོགས་གཉིས་བསག་པར་བྱ་བ་དང༌། །ཡང་ཡང་བྱང་སེམས་འདིར་རྒྱུ་དངོས་སྤྱོད་པ་གསུམ་ལ་སྦྱང་བའོ།།་་་་་སྦྱང་བ་དང༌། །དཀར་ནག་ཆོས་བརྒྱད་བླང་དོར་ཏེ། །ལྔ་པོས་སྨོན་པའི་བསླབ་བྱར་བསྡུས། །ནག་པོའི་ཆོས་བཞི་ནི། བླ་མ་ལ་སོགས་མཆོད་ཡུལ་མགོ་བསྐོར་བསླུས། །འགྱོད་པའི་གནས་མིན་དགེ་སྤྱོད་འགྱོད་པ་བསྐྱེད། །སེམས་བསྐྱེད་པ་ལ་མི་སྙན་ཚིགས་བཅད་བརྗོད། །སེམས་ཅན་རྣམས་ལ་མི་འོས་གཡོ་སྒྱུ་བྱེད། །འདི་དག་ནག་པོའི་ཆོས་བཞི་ཡིན། །དེ་ལས་ལྡོག་པ་དཀར་པོའི་ཆོས་བཞིའོ། །དང་པོ་ནི་བྱང་ཆུབ་ཀྱི་སེམས་དེ་མི་འཆོར་བའི་ཐབས་སོ། །གཉིས་པ་ནི་བྱང་ཆུབ་ཀྱི་སེམས་དེ་མི་ཉམས་པའི་ཐབས་སོ། །གསུམ་པ་ནི་བྱང་ཆུབ་ཀྱི་སེམས་དེ་སྟོབས་བསྐྱེད་པའི་ཐབས་སོ། །བཞི་པ་ནི་བྱང་ཆུབ་ཀྱི་སེམས་དེ་འཕེལ་བའི་ཐབས་སོ། །ལྔ་པ་ནི་བྱང་ཆུབ་ཀྱི་སེམས་དེ་མི་བརྗེད་པའི་ཐབས་སོ། །
འཇུག་པའི་བསླབ་བྱ་ནི། ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་མོ། །དང་པོ་ཉེས་སྤྱོད? རང་བཞིན་གྱི་ཁ་ན་མ་ཐོ་བ་དང༌། བཅས་པའི་ཁ་ན་མ་ཐོ་བའོ། །གཉིས་པ་དགེ་བ? ཕ་རོལ་ཏུ་ཕྱིན་པ་དྲུག་སྟེ། དང་པོ་སྤྱིན་པའི་ཕ་རོལ་ཏུ་ཕྱིན་པ་ལ་དབྱེ་ན་གསུམ་སྟེ། ཟང་ཟིང་གི་སྦྱིན་པ་དང༌། མི་འཇིགས་པ་སྐྱབས་ཀྱི་སྦྱིན་པ་དང༌། ཆོས་ཀྱི་སྦྱིན་པའོ། །ཟང་ཟིང་གི་སྦྱིན་པ་ལ་ནང་གསེས། གཏོང་བ་དང༌། གཏོང་བ་ཆེན་པོ་དང༌། བྱ་དཀའ་བའི་གཏོང་བའོ། །གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གསུམ་སྟེ། ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སོ། །གསུམ་པ་བཟོད་པའི་ཕ་རོལ་ཏུ་ཕྱིན་པ་ལ། གནོད་པ་བྱེད་པ་ལ་ཇི་མི་སྙམ་པའམ་གཞན་གྱིས་ལོག་སྒྲུབ་བཟོད་པའི་བཟོད་པ་དང༌། སྡུག་བསྔལ་དང་དུ་ལེན་པའམ་ཆོས་ཕྱིར་དཀའ་སྤྱད་བཟོད་པའི་བཟོད་པ་དང༌། ཆོས་ལ་ངེས་པར་སེམས་པ་ལ་མོས་པའམ་ཟབ་མོའི་དོན་ལ་མི་སྐྲག་པའི་བཟོད་པ་དང་གསུམ་མོ། །བཞི་པ་བརྩོན་འགྲུས་ཀྱི? གོ་ཆའི་བརྩོན་འགྲུས་དང༌། སྦྱོར་བའི་བརྩོན་འགྲུས་དང༌། ཆོག་པར་མི་འཛིན་པའི་བརྩོན་འགྲུས་དང་གསུམ་མོ། །ལྔ་པ་བསམ་གཏན? བྱིས་པ་ཉེར་སྤྱོད་ཀྱི་བསམ་གཏན་དང༌། དོན་རབ་འབྱེད་པའི་བསམ་གཏན་དང༌། དེ་བཞིན་གཤེགས་དགེའི་བསམ་གཏན་དང་གསུམ་མོ། །དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ། ཐོས་པའི་ཤེས་རབ། བསམ་པའི་ཤེས་རབ། སྒོམ་པའི་ཤེས་རབ་དང་གསུམ་མོ། །གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ། སྙན་པར་སྨྲ་བ། མཁོ་བ་སྦྱིན་པ། དོན་མཐུན་པ། དོན་སྤྱོད་པ་སྟེ་བསྡུ་བའི་དངོས་པོ་བཞིའོ། །ལྔ་པ་སེམས་བསྐྱེད་པའི་ཕན་ཡོན་བསྟན་པ་ནི། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །གཞན་ཡང་ཐེག་པ་ཆེན་པོར་ཚུད་པ། བྱང་སེམས་ཀྱི་བསླབ་པ་ཐམས་ཅད་ཀྱི་རྟེན་དུ་འགྱུར་བ། སྡིག་པ་ཐམས་ཅད་རྩད་ནས་གཅོད་པ། བྱང་ཆུབ་ཀྱི་སེམས་རྩ་བ་ཚུགས་པ། བསོད་ནམས་དཔག་མེད་ཐོབ་པ། སངས་རྒྱས་ཐམས་ཅད་མཉེས་པར་འགྱུར་བ། སེམས་ཅན་ཐམས་ཅད་ལ་ཕན་པར་འགྱུར་བ། མྱུར་དུ་འཚང་རྒྱ་བར་འགྱུར་བ་སྟེ། སྨོན་པ་སེམས་བསྐྱེད་ཀྱི་ཕན་ཡོན་བརྒྱད་དང༌། དེའི་སྟེང་དུ་རང་དོན་རྒྱུན་ཆགས་སུ་འབྱུང་བ་དང༌། གཞན་དོན་སྣ་ཚོགས་སུ་འབྱུང་བ་སོགས་འཇུག་སེམས་ཀྱི་ཕན་ཡོན་ཚད་མེད་པར་བཤད་དོ། །
གཉིས་པ་འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས་ཀྱི་ཁྲིད་ལ། སྒྲིབ་སྦྱོང་གི་ཐབས་ལ་འབད་དགོས་པར་བསྟན་པ། ཐབས་འདིར་གཟུངས་ཀྱི་ཁུངས་བསྟན་པ་དང༌། དེ་ཇི་ལྟར་བསྒྲུབ་པའི་ཚུལ། གཉེན་པོ་སྟོབས་བཞི་བཤད་པ། སྡིག་སྒྲིབ་དག་རྟགས་ཕན་ཡོན་དང་བཅས་པ་སྟེ་ལྔ་ལས། དང་པོ་སྒྲིབ་སྦྱོང་གི་ཐབས་ལ? སྤྱོད་འཇུག་ལས། སྡུག་བསྔལ་ཡིད་མི་བདེ་བ་དང༌། །འཇིགས་པ་རྣམ་པ་སྣ་ཚོགས་དང༌། །འདོད་པ་རྣམས་དང་བྲལ་བ་ནི། །སྡིག་པ་སྤྱོད་ལས་འབྱུང་བར་འགྱུར། །ཞེས་དང༌། བདག་ནི་སྡིག་པ་མ་བྱང་བར། །སྔོན་དུ་འགུམ་པར་འགྱུར་དུ་མཆི། །ཇི་ལྟར་འདི་ལས་ངེས་ཐར་བར། །མྱུར་བའི་ཚུལ་གྱིས་བསྐྱབ་ཏུ་གསོལ། །
གཉིས་པ་འདིར་གཟུངས་ཀྱི? སྤྱིར་ཡི་གེ་བརྒྱ་པ་ལའང་དམ་ཚིག་གསུམ་བཀོད་པའི་རྒྱུད་དང༌། རྒྱུད་སྡེ་དུ་མ་ལས་གསུངས་པའི་རྡོར་སེམས་ཀྱང་ཞི་བ་དང་ཁྲོ་བོ་སོགས་སྣ་ཚོགས་དང༌། དེ་དག་ཡིག་འབྲུའི་གྲངས་ཀྱང་བརྒྱར་ངེས་མི་ངེས་ཅི་རིགས་ཡོད་ཀྱང༌། དེ་ལས་འདིར་རྡོ་རྗེ་སེམས་དཔའི་ཡི་གེ་བརྒྱ་པ་བཞིན་དུ་བསྒྲུབ་པ་ལ། རྣལ་འབྱོར་ཡོ་གའི་རྒྱུད་དེ་ཉིད་འདུས་པ་དང༌། བླ་མེད་སྤྱིའི་བཤད་རྒྱུད་སམྦུ་ཊི་ལས་གསུངས་ཤིང༌། དེའི་དགོངས་དོན་སློབ་དཔོན་འཇམ་དཔལ་གྲགས་པས་དཀྱིལ་འཁོར་ཐམས་ཅད་ཀྱི་སྤྱིའི་ཆོ་ག་སྙིང་པོ་རྒྱན་ཞེས་བྱ་བ་གསུངས་ཤིང༌། རང་ལུགས་འཕྲལ་དགོས་ཀྱི་ཉམས་བཞེས་བཞིར་གྲགས་པའི་དང་པོའང་འདི་ཉིད་ཡིན་ཅིང༌། དེའི་རྩ་བའི་མདོ་དང་འགྲེལ་བ་སློབ་དཔོན་མར་མེ་མཛད་ཀྱི་གསུང་རྒྱུན་མར་ཡི་གེ་བརྒྱ་པ་ཕན་ཡོན་སོགས་གསལ་བར་གསུངས་ཀྱང༌། རྡོར་སེམས་མདུན་དུ་སྒོམ་པ་དང་དེ་ལ་དམིགས་པ་ཙམ་ལས་མ་བསྟན་མོད། དེ་ཁའི་རྗེས་འབྲང་དུ་སློབ་དཔོན་རྡོ་རྗེ་གདན་པས་མཛད་པའི་སྒྲུབ་ཐབས་ལས་ཡུམ་མེད་པ་ཙམ་མ་གཏོགས་སྤྱི་བོར་སྒོམ་པ། ཆོ་ག་གསུམ་བསྐྱེད། རྒྱས་བཏབ་འགུགས་བསྟིམ་སོགས་བསྐྱེད་ཚུལ་ད་ལྟ་སྤྱིར་གྲགས་ཆེ་བ་འདི་ཉིད་དང་མཐུན་ངེས་སུ་གསུངས་པའི་མན་ངག་གི་ཁུངས་ནི་དེ་ཉིད་ཡིན་ལ། ཡུམ་དང་མཉམ་སྦྱོར་ནི་བླ་མེད་ཕལ་གྱིས་རྒྱས་འགེབས་བརྒྱུད་པའི་ཞལ་རྒྱུན་གྱིས་བརྒྱན་པ་ཡིན་གསུངས་སོ། །
གསུམ་པ་དེ་ཇི་ལྟར་སྒྲུབ་པའི་ཚུལ་བཤད་པ་ནི། རང་གི་སྤྱི་བོར་པཾ་ལས་ཞེས་པ་ནས། རང་ལ་ཐིམ་པར་གྱུར་བར་རོ། །བཞི་པ་གཉེན་པོ་སྟོབས? རྣམ་པར་སུན་འབྱིན་པའི་སྟོབས་དང༌། གཉེན་པོ་ཀུན་ཏུ་སྤྱོད་པའི་སྟོབས་དང༌། སོར་ཆུད་པའི་སྟོབས་སམ་ཉེས་པ་ལས་ཟློག་པའི་སྟོབས་དང༌། རྟེན་གྱི་སྟོབས་སོ། །ལྔ་པ་སྡིག་སྒྲིབ་དག? རྟགས་ནི་རྨི་ལམ་དུ་ནམ་མཁར་འཕུར་བ་དང་ཁྲུས་བྱས་པ་སོགས་སོ། །ཕན་ཡོན་ནི། མདོ་ལས། གང་ཞིག་སྡིག་པའི་ལས་བྱས་པ། །དགེ་བས་འགོག་པར་བྱེད་པ་སྟེ། །སྤྲིན་བྲལ་ཉི་མ་ཟླ་བ་ལྟར། །འཇིག་རྟེན་འདི་ན་ཀུན་ཏུ་གསལ། །ཞེས་དང༌། རྡོ་རྗེ་རྩེ་མོ་ལས། མཚམས་མེད་ལྔ་པོ་བྱེད་པ་ཡང༌། །རྡོ་རྗེ་སེམས་དཔའ་དང་འདྲར་འགྱུར། །ཕྱག་རྒྱ་ཐམས་ཅད་འགྲུབ་འགྱུར་ཞིང༌། །ཐམས་ཅད་འགྲུབ་པར་ཐེ་ཚོམ་མེད། །ཅེས་དང༌། སྙིང་པོ་རྒྱན་ལས། ཡི་གེ་བརྒྱ་པ་ཆོ་ག་བཞིན། །ཉི་ཤུ་རྩ་ནི་རེ་རེ་བཟླས། །ལྟུང་སོགས་བྱིན་གྱིས་བརླབས་འགྱུར་བས། །འཕེལ་བ་རུ་ནི་མི་འགྱུར་ཞེས། །གྲུབ་པ་མཆོག་རྣམས་ཀྱིས་བཤད་པས། །ཐུན་མཚམས་སུ་ནི་སྤྱད་པར་བྱ། །འབུམ་ཕྲག་ཏུ་ནི་བཟླས་གྱུར་ན། །རྣམ་པར་དག་པའི་བདག་ཉིད་འགྱུར། །ཞེས་སོ། །
གསུམ་པ་ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ། སྤྱིར་ཚོགས་གསོག་པའི་ཐབས་ལ་འབད་དགོས་པར་བསྟན་པ། བྱེ་བྲག་ཏུ་མཎྜལ་འབུལ་བའི་ཁུངས་དང༌། ཚོགས་ཞིང་གི་མཎྜལ་བསྐྱེད་པ། མཆོད་པའི་མཎྜལ་འབུལ་ཚུལ། རྟགས་དང་ཕན་ཡོན་གྱི་ཁྱད་པར་བཤད་པ་དང་ལྔ་ལས། དང་པོ་སྤྱིར་ཚོགས? མདོ་སྡེ་རྒྱན་ལས། བྱང་ཆུབ་སེམས་དཔའ་རྣམས་ཀྱི་ཚོགས། །བསོད་ནམས་ཡེ་ཤེས་མཚུངས་པ་མེད། །གཅིག་གིས་འཁོར་བ་མངོན་མཐོ་བྱེད། །གཞན་ནི་ཉོན་མོངས་མེད་པར་འཁོར། །སྦྱིན་དང་ཚུལ་ཁྲིམས་བསོད་ནམས་ཀྱི། །ཚོགས་ཡིན་ཤེས་རབ་ཡེ་ཤེས་ཀྱི། །གསུམ་པོ་གཞན་ནི་གཉིས་ཀའི་སྟེ། །ལྔ་ཆར་ཡང་ནི་ཡེ་ཤེས་ཚོགས། །ཞེས་སོ། །
གཉིས་པ་བྱེ་བྲག་ཏུ་མཎྜལ? གསང་འདུས་ལས། ཞིང་འདི་རིན་ཆེན་སྣ་བདུན་གྱིས། །མཁས་པ་དག་གིས་ཡོངས་བཀང་ལ། །དངོས་གྲུབ་འདོད་པ་སྦྱིན་པའི་ཕྱིར། །ཉིན་རེ་ཤེས་རབ་ཅན་གྱིས་དབུལ། །དང༌། གྲུབ་ཆེན་ཀམ་པ་ལས། དེ་ལྟར་མ་བྱས་ཉེས་དམིགས་ནི། །རྫོགས་ལ་བརྟན་པ་མ་ཐོབ་པར། །མཎྜལ་འཇོག་ན་མཁའ་འགྲོས་གསོད། །དེ་བས་ནན་ཏན་གུས་པར་བྱ། །
གསུམ་པ་ཚོགས་ཞིང་གི? རང་གི་མདུན་མཁར་རིན་ཆེན་སྣ་བཞི་ལས། །ཞེས་པ་ནས། བདག་ལ་དགྱེས་བཞིན་བྱིན་གྱིས་བརླབ་ཕྱིར་བཞུགས། །བར་རོ། །
བཞི་པ་མཆོད་པའི? ཇི་སྙེད་སུ་དག་ནས། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། །བར་རོ། །ལྔ་པ་རྟགས་དང་ཕན་ཡོན? རྟགས་ནི། རང་ཉིད་སེང་གེའི་ཁྲིར་འདུག་པ་དང༌། སྐྱེ་བོ་མང་པོས་ཕྱག་འབུལ་ཞིང་མཆོད་པས་བཀུར་བ་སོགས་ཉམས་དང་རྨི་ལམ་དུ་འབྱུང་ངོ༌། །ཕན་ཡོན་ནི། མཎྜལ་གྱི་མདོ་ལས། བ་ལྕི་ཆུར་བཅས་སྦྱིན་པ་སྟེ། །བྱི་དོར་བྱས་པ་ཚུལ་ཁྲིམས་ཡིན། །སྲོག་ཆགས་བསལ་བ་བཟོད་པ་སྟེ། །བརྩོན་འགྲུས་བྱ་བ་བྱེད་ལ་བརྩོན། །བསམ་གཏན་དེར་སེམས་སྐད་ཅིག་མ། །རི་མོ་ལེགས་པ་ཤེས་རབ་བོ། །ཕ་རོལ་ཕྱིན་པ་དྲུག་རྣམས་ཀྱིས། །ཐུབ་པའི་མཎྜལ་ལེགས་བྱས་པའོ། །ཞེས་དང༌། འདིར་ནི་ལུས་ཀྱི་ལས་བྱས་ན། །ཁ་དོག་གསེར་ལྟར་འགྱུར་བ་དང༌། །ནད་རྣམས་ཀུན་ལས་རྣམ་པར་གྲོལ། །ལྷ་དང་མི་ལས་ཆེས་ལྷག་ཅིང༌། །ཟླ་བ་ལྟ་བུར་གཟི་བྱིན་ལྡན། །ནོར་དང་གསེར་ནི་ཕུན་སུམ་ཚོགས། །རྒྱལ་པོའི་རིགས་དང་སངས་རྒྱས་པ། །མཆོག་གི་ཁྱིམ་དུ་སྐྱེ་བ་ཉིད། །ཅེས་སོ། །
བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་ལ། དང་པོ་བླ་མ་བསྟེན་དགོས་པའི་རྒྱུ་མཚན། བསྟེན་བྱར་འོས་པའི་བླ་མའི་མཚན་ཉིད། ཇི་ལྟར་བསྟེན་པའི་ཚུལ། དངོས་གཞི་བླ་མའི་རྣལ་འབྱོར་སྒོམ་ཐབས། མཇུག་རྟགས་དང་ཕན་ཡོན་བསྟན་པ་ལྔ་ལས། དང་པོ་བླ་མ་བསྟེན་དགོས? སྡུད་པ་ལས། སློབ་མ་བཟང་པོ་བླ་མར་གུས་ལྡན་དེ་དག་གིས། །བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། །ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །སྡོང་པོ་བཀོད་པ་ལས། རིགས་ཀྱི་བུ་དགེ་བའི་བཤེས་གཉེན་ནི། གཞན་ཡང་འཁོར་བའི་རྒྱ་མཚོ་ལས་སྒྲོལ་བའི་གྲུ་བོ་ཆེ་ལྟ་བུའོ། །ཐར་པའི་ལམ་དུ་ཞུགས་པ་རྣམས་ཀྱི་དེད་དཔོན་ལྟ་བུའོ། །སྲིད་པའི་རྒུད་པ་རྣམས་སེལ་བས་ཡིད་བཞིན་གྱི་ནོར་བུ་ལྟ་བུའོ། །ལས་དང་ཉོན་མོངས་པའི་མེ་འཇིལ་བས་ཆུ་བོ་ལྟ་བུའོ། །ཆོས་ཀྱི་ཆར་ཆེན་པོ་འབེབས་པས་སྤྲིན་བཟང་པོ་ལྟ་བུའོ། །འགྲོ་བ་རབ་ཏུ་དགའ་བས་ལྷའི་རྔ་བོ་ཆེ་ལྟ་བུའོ། །ཉོན་མོངས་པའི་ནད་སེལ་བས་སྨན་པའི་རྒྱལ་པོ་ལྟ་བུའོ། །མ་རིག་པའི་མུན་ནག་ཐམས་ཅད་སེལ་བས་སྒྲོན་མེ་ལྟ་བུའོ། །འདོད་དགུའི་རེ་བ་རྫོགས་པས་དཔག་བསམ་གྱི་ཤིང་ལྟ་བུའོ། །ཅི་བསམ་པ་ཐམས་ཅད་འགྲུབ་པས་བུམ་པ་བཟང་པོ་ལྟ་བུའོ། །བྱམས་པ་ཚད་མེད་པས་ཉི་མའི་དཀྱིལ་འཁོར་ལྟ་བུའོ། །ཉོན་མོངས་པའི་གདུང་བ་སེལ་བས་ཟླ་བའི་དཀྱིལ་འཁོར་ལྟ་བུའོ། །ཡོན་ཏན་གྱི་འབྱོར་པ་སྟེར་བས་རྣམ་ཐོས་ཀྱི་བུ་ལྟ་བུའོ། །ཞེས་སོ། །
གཉིས་པ་བསྟེན་བྱར་འོས? འདུལ་བའི་སྐབས་སུ་མེ་ཏོག་ཕྲེང་རྒྱུད་ལས། ཚུལ་ཁྲིམས་དག་ཅིང་འདུལ་བའི་ཆོ་ག་ཤེས། །ནད་པར་སྙིང་བརྩེ་འཁོར་ལ་བྱམས་པ་ཡིས། །ཆོས་དང་ཟང་ཟིང་ཕན་འདོགས་བརྩོན་པ་དང༌། །དུས་སུ་འདོམས་པ་གང་ཡིན་བླ་མར་བསྔགས། །ཐེག་ཆེན་ཕར་ཕྱིན་པས་ནི། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། །ཡོན་ཏན་ལྷག་པར་བརྩོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་བ་སྤངས་ལ་བསྟེན། །ཞེས་སོ། །རྡོ་རྗེ་ཐེག་པའི་ལུགས་ཀྱི་མཚན་ཉིད་ནི། སྡོམ་འབྱུང་ལས། ཞི་ཞིང་དུལ་བའི་ཆ་ལུགས་ཅན། །སེམས་ཅན་ཀུན་སྐྱོབ་མི་འཇིགས་སྟེར། །སྔགས་དང་རྒྱུད་ཀྱི་སྦྱོར་བ་ཤེས། །བསྟན་བཅོས་རིག་ཅིང་སྙིང་རྗེར་ལྡན། །སེམས་ཅན་ཀུན་ལ་བུ་བཞིན་བལྟ། །མདོར་ན་ངེས་དོན་ཕྱག་རྒྱ་ཆེན་པོའི་ཡེ་ཤེས་ངོ་སྤྲོད་པར་བྱེད་པའི་བླ་མ་ནི། ཀུན་མཁྱེན་པད་དཀར་ཞབས་ཀྱིས། མདོར་ན་སངས་རྒྱས་ཀྱི་དགོངས་པ་བཅོས་མ་མ་ཡིན་པ་ཟབ་གསལ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་ངོ་སྤྲོད་པར་བྱེད་པའི་བླ་མ་དེས་རྟོགས་པ་དོན་གྱི་དབང་མཆོག་སེམས་ལ་བསྐུར་བས། སྣང་སྲིད་སྐུ་གསུམ་གྱི་རྒྱལ་སྲིད་ལ་དབང་བསྒྱུར་བའི་བརྒྱུད་པ་ཟམ་མ་ཆད་པས་དབང་གི་ཆུ་བོ་གཞུང་མ་ཉམས་པ། ཚུལ་དེ་ལྟ་བུ་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཅིང་ཐུན་མོང་གི་དངོས་གྲུབ་ཞར་ལ་བརྙེས་པ་ཤ་སྟག་པས་དངོས་གྲུབ་ཀྱི་རྒྱ་མཚོ་ཁ་མ་བྲི། སེམས་ཉིད་ཡིད་བཞིན་གྱི་ནོར་བུ་ལ་བྱི་དོར་བྱས་པས་དགོས་འདོད་མཐའ་དག་སེམས་ལ་འགྲུབ་པའི་བརྒྱུད་པ་མ་ཉམས་པས་རྟོགས་པའི་ནོར་བུ་འོད་མ་ཡལ། སྙན་བརྒྱུད་ཟབ་མོ་ལ་ཚོང་དུས་ཀྱི་འོ་མ་བཞིན་གཞན་གྱི་བསྲེ་བསླད་ཀྱི་དབང་དུ་མ་སོང་ཞིང་མན་ངག་ཟབ་མོའི་ཉིང་ཁུ་ལྟར་གདམས་པའི་བདུད་རྩིའི་བཅུད་མ་ཉམས་པ་དང་ལྡན་པའི་བརྒྱུད་ལྡན་གྱི་བླ་མ་ཞིག་དགོས་ཏེ། ཞེས་གསུངས་པ་བཞིན་ནོ། །
གསུམ་པ་ཇི་ལྟར? དོན་དམ་བསྙེན་པ་ལས། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འགྲོ་བ། །མ་ལུས་རྡོ་རྗེའི་ཐེག་པར་ཐམས་ཅད་མཁྱེན་པས་གསུངས། །དེ་ཕྱིར་སློབ་མས་འདོད་པའི་བླ་མ་གསེར་བཞིན་དུ། །ལེགས་པར་བརྟག་ན་སྡིག་པ་ཅུང་ཟད་ཡོད་མ་ཡིན། །བླ་མ་ལྔ་བཅུ་པ་ལས། བླ་མ་དང་ནི་སློབ་མ་དག །མཚུངས་པར་དམ་ཚིག་ཉམས་འགྱུར་བས། །དཔའ་བོས་དང་པོར་སློབ་དཔོན་དང༌། །སློབ་མའི་འབྲེལ་པ་བརྟག་པར་བྱ། །དོན་དམ་བསྙེན་པ་ལས། རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། །རྣམ་པ་ཀུན་ཏུ་ཡོན་ཏན་ལྡན་པ་ཡོད་མ་ཡིན། །གང་གི་ཡོན་ཏན་ལྷག་པ་ཡང་ནི་ལེགས་སྤྱོད་པ། །བུ་རྣམས་ཀྱིས་ནི་དེ་ལ་བསྟེན་པར་འགྱུར་བའོ། །མཚན་ལྡན་གྱི་བླ་མ་རྙེད་ནས་བསྟེན་ཚུལ་ནི། ལྔ་བཅུ་པ་ལས། འདིར་མང་སྨོས་པས་ཅི་ཞིག་བྱ། །བླ་མ་དགྱེས་བྱེད་གང་ཡིན་བྱ། །མི་མཉེས་བྱེད་ཀུན་སྤང་བ་ནི། །དེ་དང་དེ་ལ་འབད་དེ་བརྟག །དངོས་གྲུབ་སློབ་དཔོན་རྗེས་འབྲང་ཞེས། །རྡོ་རྗེ་འཛིན་པ་ཉིད་གསུང་བར། །ཤེས་ནས་དངོས་པོ་ཐམས་ཅད་ཀྱིས། །བླ་མ་ཡོངས་སུ་མཉེས་པར་བྱ། །དེ་ལྟར་སྒྲུབ་པ་ལའང་གནས་ཚུལ་ཡིན་ལུགས་འདི་ལྟར་ཤེས་དགོས་ཏེ། རྡོ་རྗེ་གུར་ལས། གང་ཕྱིར་རྡོ་རྗེ་སེམས་དཔའ་ཉིད། །དེ་ཉིད་སློབ་དཔོན་གཟུགས་སུ་སྣང༌། །སེམས་ཅན་ཕན་གདགས་དམིགས་ནས་ནི། །ཐ་མལ་པ་ཡི་གཟུགས་འཛིན་ཏོ། །སྡོམ་འབྱུང་ལས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཞེས་སོགས་དང༌། ནཱ་རོ་པས། བླ་མ་མེད་པའི་གོང་རོལ་ན། །སངས་རྒྱས་བྱ་བའི་མཚན་ཡང་མེད། །བསྐལ་པ་སྟོང་གི་སངས་རྒྱས་ཀྱང༌། །བླ་མ་དག་ལ་བརྟེན་ནས་འབྱུང༌། །མཉེས་པ་གསུམ་གྱི་སྒོ་ནས་བསྒྲུབ་ཚུལ་ནི། མདོ་སྡེ་རྒྱན་ལས། བཀུར་སྟི་རྙེད་པ་དག་དང་རིམ་གྲོ་དང༌། །སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། །གསུངས་པ་ལྟར། ཐ་མ་ཟང་ཟིང་དང༌། འབྲིང་སྒྱུ་ལུས་ཀྱི་སྒོ་ནས་དང༌། རབ་སྒྲུབ་པའི་སྒོ་ནས། ནཱ་རོ་པས་ཏིལླི་བསྟེན་པ་དང༌། མི་ལས་མར་པ་བསྟེན་པ་བཞིན་ནོ། །གལ་ཏེ་བསྟེན་ཚུལ་ལོག་ན་ཉེས་དམིགས་ཤིན་ཏུ་ཆེ་བ་ཡང༌། ལྔ་བཅུ་པ་ལས། ནམ་ཡང་སློབ་དཔོན་དག་གི་ནི། །ཀུན་ཏུ་སེམས་དཀྲུག་མི་བྱ་སྟེ། །གལ་ཏེ་རྨོངས་པས་བྱས་གྱུར་ན༑ །དམྱལ་བར་ངེས་པར་འཚོད་པར་འགྱུར། །མནར་མེད་ལ་སོགས་འཇིགས་རུང་བའི། །དམྱལ་བ་བསྟན་པ་གང་ཡིན་པ། །སློབ་དཔོན་ལ་ནི་དམོད་པ་རྣམས། །དེར་ནི་གནས་པ་ཡང་དག་བཤད། །ཅེས་དང༌། སློབ་དཔོན་ལ་ནི་དམོད་པ་དེ། །ཡམས་དང་འཚེ་བའི་ནད་རྣམས་དང༌། །གདོན་དང་རིམས་དང་དུག་གིས་ཀྱང༌། །རྨོངས་ཆེན་དེ་ནི་འཆི་བར་འགྱུར། །རྒྱལ་པོ་མེ་དང་སྦྲུལ་དུག་དང༌། །ཆུ་དང་མཁའ་འགྲོ་རྐུན་པོ་དང༌། །གདོན་དང་ལོག་འདྲེན་རྣམས་ཀྱིས་ཀྱང༌། །བསད་ནས་སེམས་ཅན་དམྱལ་བར་འགྲོ། །དགྲ་ནག་གི་རྒྱུད་ལས། ཚིགས་བཅད་གཅིག་ཙམ་ཉན་པ་ལ༑ །གང་གིས་བླ་མར་མི་འཛིན་པ། །ཁྱི་ཡི་སྐྱེ་བ་བརྒྱར་སྐྱེས་ནས། །རྨེ་ཤ་ཅན་དུ་སྐྱེ་བར་འགྱུར། །ཕྱག་ན་རྡོ་རྗེ་དབང་བསྐུར་བའི་རྒྱུད་ལས། སློབ་དཔོན་གྱི་ནི་ཡོན་ཏན་བཟུང༌། །སྐྱོན་ནི་ནམ་ཡང་གཟུང་མི་བྱ། །ཡོན་ཏན་བཟུང་ན་དངོས་གྲུབ་ཐོབ། །སྐྱོན་རྣམས་བཟུང་ན་དངོས་མི་འགྲུབ། །རྒྱུད་ལས། དེ་མཉེས་པས་ནི་ཀུན་མཁྱེན་པའི། །ཡེ་ཤེས་ཚོགས་ནི་ཐོབ་པར་འགྱུར། །ཞེས་གསུངས་པ་སོགས་ལྟར་རོ། །
བཞི་པ་དངོས་གཞི་བླ་མའི་རྣལ་འབྱོར་སྒོམ་ཐབས་ནི། གཉིས་བསྡུས་ཆོས་རྣམས་མི་དམིགས་སྟོང་པའི་ངང? ནས། བསྔོ་སྨོན་གྱི་བར་དུའོ། །
ལྔ་པ་མཇུག་རྟགས་དང་ཕན་ཡོན་བསྟན་པ་ལ། རྟགས་ནི་ཉམས་སམ་རྨི་ལམ་དུ་བླ་མ་རྗེ་དང་མཇལ་བ་དང༌། དབང་བསྐུར་བ། གདམས་ངག་བསྟན་པ་སོགས་བྱིན་གྱིས་རློབ་པའི་རྟགས་རྣམས་སོ། །ཕན་ཡོན་ནི། འདུས་པའི་རིམ་ལྔ་ལས། རི་དབང་རྩེ་ནས་འགའ་ཞིག་ལྷུང་གྱུར་ན། །ལྟུང་བར་མི་འདོད་ཀྱང་ནི་ལྷུང་བར་འགྱུར། །བླ་མའི་དྲིན་གྱིས་ཕན་པའི་ལུང་ཐོབ་ན། །གྲོལ་བར་མི་འདོད་ཀྱང་ནི་གྲོལ་བར་འགྱུར། །སྔ་འགྱུར་ཀུན་འདུས་རིན་པོ་ཆེའི་རྒྱུད་ལས། གང་གིས་བསྐལ་པ་འབུམ་ཕྲག་ཏུ། །ལྷ་སྐུ་འབུམ་ཕྲག་བསྒོམས་པ་བས། །བླ་མ་ཅུང་ཟད་དྲན་པ་མཆོག །བསོད་ནམས་འདི་ནི་ཕ་མཐའ་ཡས། །དམ་ཚིག་བཀོད་པའི་རྒྱུད་ལས། མཚན་དང་དཔེ་བྱད་ལྡན་པའི་ལྷ། །བསྐལ་པ་འབུམ་དུ་བསྒོམས་པ་བས། །བླ་མ་སྐད་ཅིག་དྲན་པ་མཆོག །བསྙེན་སྒྲུབ་བཟླས་པ་ས་ཡ་བས། །བླ་མའི་གསོལ་འདེབས་ལན་གཅིག་མཆོག །རྗེ་རྒོད་ཚང་པས། བླ་མའི་རྣལ་འབྱོར་བསྒོམས་པ་ན༑ །སྐྱོན་ཟད་ཡོན་ཏན་རྫོགས་པར་འགྱུར། །དང༌། བསྐྱེད་རིམ་སྒོམ་པ་མང་ལགས་ཀྱང༌། །བླ་མ་སྒོམ་པའི་གོང་ན་མེད། །རྫོགས་རིམ་སྒོམ་པ་མང་ལགས་ཀྱང༌། །བློ་ཁེལ་ལིང་བསྐྱུར་གོང་ན་མེད། །ཅེས་གསུངས་པ་ལ་སོགས་ཕན་ཡོན་མཐའ་ཡས་ཚད་མེད་པར་བཤད་དོ། །
འདིར་འཕྲོས་དོན་ཅུང་ཟད་ཅིག་གསོལ་བར། ཐར་པ་འདོད་པ་རྣམས་ཀྱིས་དང་པོར་ལམ་གྱི་གཞིའམ་རྩ་བ་ལྟ་བུར་སྔོན་འགྲོ་འདི་ལ་ལེགས་པར་མ་སྦྱངས་ན། བསྐྱེད་རྫོགས་ལ་སོགས་པའི་ཆོས་ཟབ་ཟབ་གང་ཉམས་སུ་བླངས་ཀྱང་རྩིག་རྨང་མེད་པའི་མཁར་དང་འདྲ་བས་ཉམས་ལེན་གང་ཡང་མཐར་འཁྱོལ་བ་མི་ཡོང་གསུངས། སྐྱོབ་པ་རིན་པོ་ཆེས། ཆོས་དངོས་གཞི་ལས་ཀྱང་སྔོན་འགྲོ་ཟབ། །ཅེས་གསུངས། རྒོད་ཚང་སྣ་ཚོགས་རང་གྲོལ་གྱིས། སྐྱབས་འགྲོ་སེམས་བསྐྱེད་ལམ་གྱི་གཞི་མ་ཡིན། །ཡིག་བརྒྱ་མཎྜལ་ལམ་གྱི་མཐུན་རྐྱེན་ཡིན། །བླ་མའི་རྣལ་འབྱོར་ལམ་གྱི་སྙིང་པོ་ཡིན། །གསར་རྙིང་གྲུབ་ཐོབ་ཀུན་ཀྱི་གཤེགས་ཤུལ་ལགས། །ཞེས་གསུངས་ལྟར། དེས་ན་བདག་འདྲའི་དབང་རྟུལ་ཤིན་ཏུ་བླུན་རྨོངས་རྣམས་ཀྱིས་སྔོན་དུ་ས་བཅད་རྩ་ཚིག་འདི་བློ་ཟིན་བྱ། དེ་ཡང་ཐོས་བསམ་གྱི་གོ་ཡུལ་དཔེ་ཐོག་འོལ་ཁྲིད་ཙམ་མ་ཡིན་པར། རྡོ་རྗེ་འཆང་ནས་རྩ་བའི་བླ་མའི་བར་དུ་བྱིན་རླབས་འཕོ་བའི་དབང་ཐོབ་པའི་རྟོགས་པ་དོན་གྱི་བརྒྱུད་པ་ཟམ་མ་ཆད་ཅིང༌། སྙན་བརྒྱུད་མན་ངག་ཟབ་མོའི་ཞལ་རྒྱུན་མ་ཉམས་པ་བསྒོམས་པའི་མྱོང་ཐོག་ནས་སློབ་མ་ཁྲིད་ནུས་པའི་དགེ་བའི་བཤེས་གཉེན་མཚན་ཉིད་དང་ལྡན་པ་ནས། ཐོག་མར་ཀུན་སློང་ཀུན་སྤྱོད། བླ་མ་དང་སློབ་མའི་མཚན་ཉིད་སོགས་གོ་དོན་མ་ངེས་བར་ཉི་མ་ཁ་ཤས་སྦྱངས། དེ་ནས་དལ་འབྱོར་རྙེད་དཀའི་ཁྲིད་བློར་འཇགས་ངེས་ཞུས་ཏེ། སྟན་བདེ་བའི་ཁར་ལུས་དྲང་པོར་བསྲངས་ལ། སྦྱོར་བ་བྱང་ཆུབ་སེམས་ཀྱིས་ཟིན་པ། དངོས་གཞི་དམིགས་པ་དང་མཚན་མ་མེད་པའི་ཤེས་རབ་ཀྱིས་ཟིན་དགོས་པས། ཐུན་སོ་སོའི་དམིགས་པ་གང་ཡིན་པ་དེ་སེམས་མ་ཡེངས་པའི་ངང་ནས་བྱེད་དགོས་ཤིང༌། སྐབས་འདིར་མི་ལུས་རིན་པོ་ཆེ་འདི་རྒྱུ་ངོ་གྲངས་དཔེ་གང་གི་སྒོ་ནས་ཀྱང་ཤིན་ཏུ་རྙེད་དཀའ་བ་སོགས་ལ་བསམ་གཞིག་ཡང་ནས་ཡང་དུ་ལེགས་པར་གཏང༌། མཐར་ཐུན་བཤོལ་དུས། ཐུན་འདིས་མཚོན་པའི་དགེ་རྩ་རྣམས་སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་རྗེས་སྒྱུ་མ་རྨི་ལམ་ལྟ་བུའི་བསྔོ་བ་དམ་པས་ཟིན་པ་སྟེ། དམ་པ་གསུམ་དང་འབྲེལ་ན་ཐར་པ་ཆ་མཐུན་གྱི་དགེ་བ་ཞེས་བྱ་ལ། སངས་རྒྱས་ཐོབ་པའི་ལམ་མམ་རྒྱུ་བྱེད་པ་ཡིན། དེས་མ་ཟིན་ན་བསོད་ནམས་ཆ་མཐུན་ཞེས་བྱ་སྟེ་རང་རང་གི་དགེ་འབྲས་ལན་ཅིག་ཕྱུང་ནས་ཟད་པར་འགྱུར་བས་ན་དམ་པ་གསུམ་གྱིས་རྩིས་ཟིན་པ་ནི་ཐུན་ཐམས་ཅད་ལ་འགྲེའོ། །
དེ་བསམ་པ་རྒྱུད་ལ་མ་འབྱོངས་བར་བདུན་གཅིག་གཉིས་གསུམ་ཙམ་བསྒོམ་མོ། །དེ་བཞིན་དུ་འཆི་བ་མི་རྟག་ལས་རྒྱུ་འབྲས་འཁོར་བའི་ཉེས་དམིགས་གསུམ་ལའང་རེ་རེ་བཞིན་གོང་ལྟར་བསམ་པ་མ་འབྱོངས་བློ་མ་ལྡོག་བར་དུ་བསྒོམ་པ་གལ་ཆེའོ། །དེ་བཞིན་དུ་སྐྱབས་སེམས་ཡིག་བརྒྱ་མཎྜལ་བླ་མའི་རྣལ་འབྱོར་སོགས་ཀྱི་ཁྲིད་རྣམས་གོ་རིམ་ལྟར་ཞུ་སྐབས་སོ་སོར་ཕྱག་ཡིག་བརྒྱ་སོགས་ཐུན་རེར་བརྒྱ་རེ་ཙམ་བཏང་ནས། དམིགས་པ་རྣམས་མ་ངེས་བར་ཡང་ཡང་བཀའ་འདྲི་ཞུས་ཏེ། སླར་གཞན་ལ་འདྲི་མི་དགོས་པར་ཐེ་ཚོམ་སྒྲོ་འདོགས་ཆོད་པར་གྱིས་ལ། དེ་ནས་མཚམས་དམ་པོར་བསྡམས་ཏེ་དྲག་ཞན་ཉེ་རིང་སུ་ཡང་ངོ་མི་འཕྲད། རྐྱེན་བཟང་ངན་གང་གིའང་དབང་དུ་མི་གཏང་བར་དམ་བཅའ་མཐར་འཁྱོལ་ན། མཚམས་ཀྱི་གཡང་མ་ཤོར་བས་སླར་རྗེས་མ་སོགས་ཀྱང་དམ་པོ་ཡོང་བའི་རྟེན་འབྲེལ་ཡོད་གསུང༌། དེ་ནས་ཕྱག་འཚལ་བར་ཐུན་དང་པོ་རང་ནས་ཀུན་སློང་སེམས་བསྐྱེད་ནས་བཟུང་བསྒོམ་རྒྱུའི་དམིགས་པ་རྣམས་གོ་རིམ་མ་ནོར་བ། གསལ་ངར་ཐོན་ཅིང་རིག་པ་བསྒྲིམས་ནས་སེམས་གཞན་དུ་མ་ཡེངས་པར། ཐུན་ཚད། ལྟོ་ཚད། གཉིད་ཚད་སོགས་ཀྱང་ཉིན་གཅིག་ལྟར་བྱས་ན། གཡེང་ཆ། འཁྲུལ་ཆ། བྱིང་རྒོད་ཉོན་མོངས་སོགས་ཇེ་ཆུང་ཇེ་ཆུང༌། དམིགས་པ་ཇེ་གསལ་ཇེ་གསལ། དད་པ་དག་སྣང་མོས་གུས་སོགས་དགེ་སྦྱོར་གོང་འཕེལ་དུ་འགྲོ །དེ་མིན་དམིགས་པར་རེས་གསལ་རེས་མི་གསལ་བ་འལ་ལེ་འོལ་ལེ། བྱིང་བ་དང་རྒོད་པ་དང་ཡེངས་པ་དང༌། ཐུན་ཡང་མང་ཉུང་རིང་ཐུང་ལྕོགས་མི་ལྕོགས་སྣ་ཚོགས་ཅི་བྱུང་གང་བྱུང༌། གང་འཐད་འཐད་བྱས་ན། ཡིད་ངན་ལང་ལ་ཤོར་ཏེ་བློ་དྲེད་དུ་སོང་ནས་ཇེ་ཡེངས་ཇེ་འཁྲུལ། ཇེ་སྡུག་ཇེ་སྡུག་ལ་སོང་ནས་མི་ཚེ་ཧྲིལ་པོའི་དགེ་སྦྱོར་སྐྱོན་ཅན་དུ་སོང་ནས་ཆོས་གང་ཡང་ཐར་མི་འཁྱོལ། རྒྱལ་བ་རྒོད་ཚང་པས། བློ་དྲེད་པ་འདི་ལ་ཚེགས་མེད། དགེ་སྦྱོར་ཐུན་གཅིག་དྲེད་ན་ཉིན་གང་གི་དྲེད་པ་ཡིན། དུས་གནད་གཅིག་འཆུག་གམ་ཐུན་གཅིག་འཆུགས་ན་ཚེ་གང་དུ་བློ་དྲེད་པ་ལ་ཡང་ཚེགས་མེད། དགེ་སྦྱོར་འདི་ལ་ཐུན་གཅིག་ནས་ཉམས་མྱོང་སྐྱེ་བ་རང་ཞིག་དགོས། དེ་རིང་མ་བྱུང་སྟེ་སང་ནས་འབད་པར་བྱ་སྙམ་སྟེ། སང་ཡང་འོང་བའི་རྒྱུ་མེད། སང་ནུས་ན་སང་རང་གི་དགེ་སྦྱོར་བྱེད་དགོས། དེ་རིང་གི་དེ། དེ་རིང་རང་བརྩོན་འགྲུས་བསྐྱེད་ནས་བྱེད་དགོས་པ་ཡིན། མཚན་མོ་གཉིད་ཀྱིས་ནོན་པའི་དུས་སུ་གཉིད་ཀྱི་དབང་དུ་མི་བཏང་བར་ཧར་ལངས་ནས་དགེ་སྦྱོར་བྱེད་དགོས་པ་ཡིན། ལྟོ་གོས་ཀྱི་རྩོལ་སྒྲུབ་དང༌། གཞན་དང་གླའོ་ལས་པའི་དབང་དུ་མི་བཏང་བར་མལ་དུ་ཙོག་བསྡད་དེ་དགེ་སྦྱོར་བྱེད་པ་ལ་སྙིང་རུས་དགོས་ཞེས་གསུངས།
རྒྱལ་བ་ཡང་དགོན་པས། འོ་སྐོལ་རི་ཁྲོད་དུ་བསྡད་ལོ་བྱས། མཚམས་བྱེད་ལོ། སྒོམ་ཆེན་བཟང་པོ་ཡིན་ལོར་བྱས་ནས། ཉིན་མོ་ལྷན་འདུག་བྱེད། ནུབ་མོ་གཉིད་དུ་ལོག །རི་ཁྲོད་ནས་མཚམས་ཐོན་ཙ་ན་དགེ་སྦྱོར་ལ་བོགས་སམ། བློ་སྐྱེད་ཅི་ཡང་མེད་པར་བློ་རྒྱུད་སྲ་འཐས་སེ་བྱས་པའི་གཟུགས་བརྙན་གྱི་ཆོས་པ་དེ་འདྲས་མི་ཡོང་ཞེས་དང༌། སྐྱིད་འདོད་པའི་ཐོག་མར་སྡུག་བསྒུར་དགོས། ངུ་བྲོ་བའི་ལས་མ་བྱས་པར་དགོད་བྲོ་བའི་ཟས་དང་མི་འཕྲད། སྙིང་ནས་འཆི་ཆོས་བྱེད་པ་ལ་བླ་མ་དུས་གསུམ་སངས་རྒྱས་ཀྱི་ཐུགས་དགོངས་སྙེག་དགོས། བཀའ་བརྒྱུད་གྲུབ་ཐོབ་རྣམས་ཀྱི་རྣམ་ཐར་གཟུང་དགོས། རྒྱལ་སྲས་བྱང་ཆུབ་སེམས་དཔའ་རྣམས་ཀྱི་སྤྱོད་པ་ལ་བསླབ་དགོས། སྤྱིར་རང་མི་ཚེ་འབྱིད་པའི་ཆོས་དང་མི་རྗེས་སྙོག་པའི་ཆོས་གཉིས་ཡིན། ཉི་མ་དྲོ་བའི་ཆོས། གྲོད་པ་འགྲངས་པའི་ཆོས། སྐྲ་རེ་བཅད། གོས་རེ་བསྒྱུར། མིང་རེ་སྤོས། གཟུགས་བརྙན་ཟོག་མ། རྟ་ལྟར་ཟ། བོང་ལྟར་འགྲེ། དགའ་དགུར་སྤྱོད། འདོད་དགུར་རོལ། བཟའ་བཏུང་གང་མོད། གང་དགའ་གང་སྐྱིད་བྱས་པའི་ཆོས་དེས་རང་གཞན་གྱི་དོན་གཉིས་འགྲུབ་པ་མི་སྲིད། ཕུན་སུམ་ཚོགས་པའི་གསེབ་ནས་ཡོན་ཏན་བརྙེས་པ་ཨུ་རྒྱན་གྱི་རྒྱལ་པོ་ཨིནྡྲ་བོ་དྷི་རྣམ་གསུམ་ལྟ་བུའམ། བོད་ན་དཔལ་སྟག་ལུང་ཐང་པའམ། ངའི་བླ་མ་ས་འབྲི་རྣམས་ལྟ་བུ་ཡིན། རྗེ་མི་ལ་རས་པས་ཟྭ་ཚྭ་མེད་ཐལ་མེད་ལོ་དགུ་ཙམ་གསོལ། འཕོངས་སྤྲེའུ་བཞིན་སོང་སོང་བསྒོམས་པས་ཡོན་ཏན་བརྙེས། རྒྱལ་པོ་མུ་ཁྱུད་འཛིན་གྱིས་འཇམ་དཔལ་བསྒྲུབས་པ་ལ་དཀའ་སླ་ཇི་ཙམ་ཆབ་གཏོར་མཁན་པོ་ཀུན་ལ་དྲིས་དང༌། སློབ་དཔོན་འཕགས་པ་ཐོགས་མེད་ཀྱིས་རྗེ་བཙུན་བྱམས་པ་བསྒྲུབས་པའི་དཀའ་སྤྱད་ཐོས་ཚེ། འོ་སྐོལ་རྣམས་ཆོས་ཀྱི་ཕྱོགས་སུ་ནི་ནུབ་གཅིག་གི་གཉིད་སྟབས་སམ། ཉིན་གཅིག་གི་ལས་སྟབས་སམ། དར་གཅིག་གི་བྱ་བྱེད་ཀྱང་མི་གཅོག་པར་བསྒྲུབ་བྱ་ཚེ་འདིའི་དབང་དུ་བཏང༌། དམ་པའི་ཆོས་དེ་ནི་བྱེད་སྙིང་འདོད་ན་ནི་བྱེད། མི་འདོད་ན་ནི་འཇོག །སླ་ན་ནི་བྱེད། དཀའ་ན་ནི་འཇོག །སྟབས་སུ་བདེ་ན་ནི་བྱེད། མི་བདེ་ན་ནི་འཇོག་ཅིང༌། ཉན་ལོང་མེད་པར་ནི་སྒོམ་འདོད། སྒོམ་ལོང་མེད་པར་ནི་གྲུབ་རྟགས་འདོད། ཆོས་བྱ་ལོང་མེད་པར་དེ་མ་ཐག་ཏུ་གྲུབ་ཐོབ་བམ། རྟོགས་ལྡན་ནམ། མངོན་ཤེས་སམ། རྫུ་འཕྲུལ་ལམ་དེ་འདྲ་ཞིག་འདོད། དེ་མ་བྱུང་ཙ་ན་ང་འདྲ་བས་ཆོས་སམ་དེ་ཡོང་བར་མི་འདུག་སྙམ་ནས་སེམས་ཞུམ་སྟེ་སྒྲུབ་པ་བྱེད་འཕྲོ་བཤོལ། མ་བསྒོམས་མ་བསྒྲུབས་པའི་སངས་རྒྱས་ཤིག་འོ་སྐོལ་ལ་དགོས་པར་འདུག་སྟེ་མི་མཆི་ཞེས་གསུངས།
ཞང་རིན་པོ་ཆེས། དེ་མ་ཐག་ཏུ་དྲོད་རྟགས་འདོད། །ཤོལ་ལ་ཁད་པའི་སྔ་ལྟས་ཡིན། །སྙུགས་སྲིང་བསྒོམས་ན་ཇི་ཙུག་མཆི། །གསུངས། རྗེ་མི་ལས། བརྐོས་པར་གྱུར་ན་བྲག་ལས་ཆུ་ཡང་འབྱུང༌། །བསྲུབས་པར་གྱུར་ན་ཤིང་ལས་མེ་ཡང་འབྱུང༌། །སེམས་ཅན་མིས་ནི་རྩོལ་བ་བྱས་གྱུར་ན། །མི་འགྲུབ་པ་ནི་གང་ཡང་མེད་པའོ། །གསུངས། སློབ་དཔོན་ཞི་བ་ལྷས། སྦྲང་བུ་ཤ་སྦྲང་བུང་བ་དང༌། །དེ་བཞིན་སྲིན་བུར་གང་གྱུར་པ། །དེས་ཀྱང་བརྩོན་པའི་སྟོབས་བསྐྱེད་ན། །བྱང་ཆུབ་རྙེད་དཀའ་བླ་མེད་ཐོབ། །བདག་ལྟ་རིགས་ཀྱི་མིར་སྐྱེས་ལ། །ཕན་དང་གནོད་པ་ངོ་ཤེས་ནས། །བྱང་ཆུབ་སྤྱོད་པ་མ་བཏང་ན། །བདག་གིས་བྱང་ཆུབ་ཅིས་མི་ཐོབ། །ཅེས་གསུངས་པ་ལྟར། སེམས་ཞུམ་པས་སྒྱིད་ལུག་དང་ལེ་ལོ་སྙོམ་ལས་སོགས་སྤངས་ནས་ངས་ཀྱང་ཆོས་བྱེད་ན་མི་ཡོང་བ་དང་མི་འགྲུབ་རྒྱུ་ཅི་ཡོད་སྙམ་པས་རིག་པ་ལ་ངར་བཅུག་སྟེ། གོ་ཆའི་བརྩོན་འགྲུས་དང་དཀའ་སྤྱད་སྙིང་རུས་དད་མོས་སོགས་བློ་སྟོབས་བསྐྱེད་ནས་བསྒྲུབ་དགོས། གྲུབ་ཐོབ་ཨོ་རྒྱན་པས། ཁ་སང་དགུན་ནས་ད་ལོ་དབྱར་གྱི་བར་ལ་བློ་སྐྱེད་འདི་དང་འདི་བྱུང་འདུག་སྙམ་པའི་དགེ་སྦྱོར་ལ་བལ་ཐག་འདྲ་བ་ན་ར་ར་ཐོན་པ་ཞིག་བྱུང་ཞིང༌། རང་གི་རྩ་ན་ཡོད་པའི་གྲོགས་རྣམས་ཀྱིས་ཀྱང་ན་ནིང་སྒོམ་ཆེན་ཆེ་གེ་མོ་དེ་ཆོས་སྐད་འདོན་ལུགས་མ་ལེགས་པ་ཞིག་འདུག་པ་ཡིན་ཏེ། ད་ནི་ཆེ་གེ་མོ་དེ་སྐྱེད་ཆེ་བ་གཅིག་བྱུང་འདུག །དེ་མི་ཡོང་དུ་ཁོ་ལ་བརྩོན་འགྲུས་ཆེ་བ་རང་ཞིག་འདུག་པ་ཡིན་ཟེར་ཐམས་ཅད་ཀྱིས་རང་ལ་སྨོན་གཏོང་བ་ཞིག་དགོས་པ་ཡིན་གསུངས།
རྗེ་ལྷ་རྩེ་བས། སྙིང་རུས་སུ་ཆེ་དང་མོས་གུས་སུ་ཆེ་ལ་བྱིན་རླབས་འཇུག་པ་ཡིན། དེ་མ་ཡིན་པའི་སྡེ་དཔོན་ནམ། དགེ་བཤེས་སམ། ཕྱུག་པོ་འབུལ་བ་མང་པོ་བྱས་པ་སོགས་ལ་གལ་ཆེ་བྱས་ནས་ཐུགས་དམ་ཡོད་པ་བྱས། སྤྲང་པོ་ཉམ་ཆུང་སོགས་ལ་གལ་ཆུང་བྱས་ནས་མི་ཡོང་བ་བྱེད་རྒྱུ་མེད། ཁྱེད་རང་རྣམས་ཀྱང་སྡུག་ཤོས་ཀྱིས་དྲག་ཤོས་མི་བྱེད་པའི་ཁག་མི་ཐེག །སྙིང་རུས་སུ་ཆེ། མོས་གུས་སུ་ཆེ། གསོལ་འདེབས་སུ་རེམ་དེ་རྒྱལ་བ་ཡིན་གསུངས། ཡང་འོ་སྐོལ་སྙིང་ནས་ཆོས་རང་ཞིག་བྱེད་ན་འཆི་བ་མི་རྟག་པ་དེ་དྲན་དགོས། དེ་དྲན་ན་འཁོར་བ་ལ་བློ་རང་དབང་མེད་པར་ལོག་པ་ཞིག་འོང་བ་ཡིན། ལས་འབྲས་དྲན་ན་སྤང་བླང་ཚུལ་བཞིན་བྱེད་པ་ཞིག་ཡོང༌། འཁོར་བའི་སྡུག་བསྔལ་བསམ་ན་འཁྲི་བ་བཙན་ཐབས་སུ་ཆོད་པ་ཞིག་ཡོང༌། དེ་ཡང་ཆོས་རང་བྱེད་བསམ་པའི་དང་པོའི་བསམ་པ་དེ་མ་འགྱུར་བ་གལ་ཆེ་བ་ཡིན། དང་པོའི་བསམ་པ་དེ་ནམ་འཆི་འཆིའི་བར་དུ་བྱུང་ན་ཆོས་པ་རབ་ཅིག་དེ་ལ་ཡོང༌། དེ་མ་ཡིན་པའི་ཟླ་རེ་ཟླ་གཉིས་དང༌། ལོ་རེ་ལོ་གཉིས་ལ་བྱ་བ་ཐོངས་པ་དང་སྙིང་རུས་ཆེ་ཡང་ཕོ་སྐྱེས་ཆེན་པོ་མི་རྒྱག །ཆོས་པ་བྱ་བ་དེ་ཚེ་དང་སྒྲུབ་པ་མཉམ་པ་ཞིག་དགོས་གསུངས།
རྗེ་ཡང་དགོན་པས། དང་པོ་ཆོས་ལ་འཇུག་པའི་དུས་སུ། མཁས་པའམ། བཙུན་པའམ། བཟང་པོའམ། དགེ་བཤེས་སམ། གྲུབ་ཐོབ་བམ། རྟོགས་ལྡན་ནམ། ཐར་པ་ཐོབ་པར་བྱ་སྙམ་པ་ལས། དྲེད་པོ་བྱ། ལེ་ལོ་བྱ། དམ་ཉམས་བྱ། འཇིག་རྟེན་བྱ། སྡིག་པ་བྱ། ཆོས་པ་ངན་པ་བྱ། ངན་སོང་ལ་འགྲོ་སྙམ་པ་སུ་ལའང་མེད། དང་པོའི་བསམ་པ་དེ་ཤི་ཤིར་བྱུང་ན་བཟང་པོ་འོང་བ་ཡིན་གསུངས།
རྗེ་གྲུབ་དབང་ཤཱཀྱ་ཤྲཱིའི་ཞལ་སྔ་ནས་ཀྱང༌། ཁྱེད་རྣམས་ཁ་ཤས་ཀྱིས་ཞལ་གདམས་བསླབ་བྱ་དགོས་ཟེར། སྔོན་འགྲོ་དངོས་གཞི་ནས་བཟུང་ཁྲིད་གདམས་པ་དེ་ཙམ་ཞིག་བཤད། དེ་ལས་ལྷག་པའི་ཞལ་གདམས་བསླབ་བྱ་ཞིག་ཨེ་ཡོང༌། དོན་ལ་ཁྲིད་གདམས་པ་ཡོངས་རྫོགས་ཅི་ཙམ་ཐོབ་ཅིང་གཞན་ལ་འཆད་ཤེས་ཀྱང༌། རང་གིས་ཉམས་སུ་མ་བླང་ན་ཕན་མི་ཐོག་པའི་ཁར་ང་རྒྱལ་དང་ཆོས་དྲེད་དུ་སོང་ནས། བླ་མ་ལ་མིག་འདྲིས་ཁྱེར། གདམས་ངག་ལ་སྣ་དྲེད་ཁྱེར། དམ་ཚིག་ལ་ཚོད་ཡོད་ཁྱེར། དད་པ་ལ་སྣུམ་དྲེད་ཁྱེར་ནས་དྲེད་པོ་ཆོས་རྒྱུས་མཁན་ཞིག་ལས་མི་ཡོང༌། དེས་ན། ངས་ནི་ཁྱོད་ལ་ཐར་པའི་ལམ་བསྟན་གྱི། །ཐར་པ་རང་ལ་རག་ལས་ཤེས་པར་བྱ། །ཞེས་པ་ལྟར། ད་རེས་ལོང་ཡོད་དུས་ནས་བརྩོན་འགྲུས་དང་དཀའ་སྤྱད་སྙིང་རུས་ཆེན་པོས་ཉིན་མཚན་མེད་པར་རྩེ་གཅིག་ཏུ་ཉམས་སུ་བླངས་ནས། ད་ལྟ་རང་འཆི་ནའང་འཇིགས་སྐྲག་སྡུག་བསྔལ་གྱི་འཚེར་བ་མེད་པ། གང་ལ་ཡང་ཆགས་ཞེན་སྤུ་ཙམ་མེད་པ། སུ་ལ་ཡང་རེ་བ་མེད་པ་བློ་ཐག་ཆོད་ཅིང་གདེང་ཐོབ་པ་ཞིག་དགོས། དེ་མིན་ད་ལྟ་གཉིད་དང་སྙོམ་ལས་ངང་ལ་མི་ཚེ་ས་ཟད་རྡོ་ཟད་ལ་བཏང༌། འཆི་དུས་ཅི་དྲག་ཚང་ལག་གིས་གསལ་འདེབས་དང༌། འཕོ་བ་ལམ་བསྟན། བསྔོ་རྟེན་དང་རྟེན་བཞེང་དགེ་རྩ་སོགས་འདི་དང་འདི་བགྱིད་རོགས་ཞེས་གཞན་ལ་རེ་ཞིང་ཁ་ཆེམས་འཇོག་པ་ནི་ཐ་མ་ཡིན་གསུངས། མདོར་ན་ད་རེས་ཡར་འགྲོ་མར་འགྲོའི་ས་མཚམས། དུས་བརྒྱའི་ཟ་མ་ལན་གཅིག །གཏན་གྱི་འདུན་མ་བསྒྲུབ་པའི་རང་དབང་ལོང་སྐབས་ཡོད་དུས། སང་བྱ་གནངས་བྱའི་ཕྱི་བཤོལ་དུ་མ་སོང་བར་བླ་མ་སངས་རྒྱས་གྱི་གསུང་ལ་གུས་པས་ཉན་ནས། ཉམས་ལེན་ཁ་ཞེ་མཐུན་པར་འབད་པས་ཚེ་དང་སྒྲུབ་པ་མཉམ་ཞིང༌། རབ་འཆི་ཁར་བྲོད་པ། འབྲིང་མི་འཚེར་བ། ཐ་མ་ཡང་ཤི་ཁར་མི་འགྱོད་པའི་གདེང་ཐོབ་བར་བྱ་བ་ལ་འབད་པ་ནི་གདམས་པའི་གནད་ཡང་དག་པའོ། །
ཞེས་པ་འདི་ཡང་རང་མཉམ་དབང་རྟུལ་ཉམ་ཆུང་འགའ་ཞིག་ལ་སྔོན་འགྲོ་ཁྲིད་སྐབས་ཁྲིད་ཡིག་ཆེན་པོ་རྣམས་ནི་བློར་མི་ཆུད། ཁ་ནས་བཤད་པ་ནི་ཡིད་ལ་མི་གནས་པས་ན། འདི་ལྟར་བྲི་དགོས་ཞེས་དོན་གཉེར་ཅན་དུ་མས་ནན་བསྐུལ་མ་ལྡོག་པ་དང༌། རང་ཉིད་ཀྱིའང་དྲན་གསོའི་ཕྱིར་ཕྱག་ཆེན་ཁྲིད་རིམ་གསལ་བྱེད་ལ་གཞིར་བྱས། བླ་མའི་ཞལ་རྒྱུན་གྱིས་ཟུང་བརྒྱན། རང་ཚིག་གིས་མ་བསླད་པར། ཡིད་ཆེས་པ་དང་གོ་དོན་ལྷོང་ཆེ་ཞིང་བྱིན་རླབས་འཇུག་ཕྱིར་མདོ་རྒྱུད་དང་མཁས་གྲུབ་མཚན་ལྡན་རྣམས་ཀྱི་ལུང་གཙོར་བཏོན་བྱས་ཏེ། རྒྱལ་ཁམས་ཉུལ་བའི་ལ་སྤྲང་ཐ་ཤལ་བླུན་རྨོངས་ངག་དབང་པདྨ་ཆོས་རྒྱལ་པས་བྲིས་པར། སླར་འཕྲི་བསྣན་ཅུང་ཟད་བགྱིས་པས། མ་རྟོགས་ལོག་རྟོག་གི་ཉེས་ཚོགས་རྣམས་དམ་པ་རྣམས་ཀྱི་སྤྱན་སྔར་བཤགས་ཤིང༌། དགེ་བས་རང་འདྲའི་གང་ཟག་བློ་དམན་རྣམས་ལ་ཕན་པའི་རྒྱུར་གྱུར་ཏེ། ཚེ་དང་སྒྲུབ་པ་མཉམ་ནས་མཁའ་མཉམ་སེམས་ཅན་ཐམས་ཅད་གཏན་བདེའི་གོ་འཕང་ལ་འགོད་ནུས་པར་བླ་མ་དཀོན་མཆོག་རྣམས་ཀྱིས་ཀྱང་བྱིན་གྱིས་བརླབ་པར་མཛད་དུ་གསོལ།། །།
༄༅། །ཕྱག་ཆེན་དངོས་གཞི་སྐྱོང་ལུགས་དང་སྒོམ་སྐྱོན་ངོས་འཛིན་བཅས་བཞུགས་སོ། །
༈ མཉམ་མེད་དྭགས་པོ་བཀའ་བརྒྱུད་ནས་བརྒྱུད་པའི་ཕྱག་རྒྱ་ཆེན་པོའི་དགོངས་དོན་གནད་འགག་ཅུང་ཟད་བརྗོད་པར་བྱ་སྟེ། དེ་ཡང་སྔོན་འགྲོ་རྣམས་དང་ཞི་གནས་མཚན་བཅས་མཚན་མེད་སོགས་དང་བདར་ཤ་གཅོད་དགོས་པའི་རིགས་མཐའ་དག་གྲུབ་པར་བྱས་ལ། དངོས་གཞིའི་ངོ་བོ་ནི། ལུས་གནད་ལྟ་སྟངས་མ་འཆུགས་པའི་ངང་ནས་སེམས་མ་བཅོས་པར་རང་ལུགས་སུ་བཞག་པའི་དུས་ན། རྣམ་རྟོག་ཕྲ་རགས་ཐམས་ཅད་ཞི་བའི་སེམས་དྭངས་ཤིང་གསལ་ལ་ངོས་གཟུང་བྲལ་བར་ལྷན་ནེ་ཧྲིག་གེར་གནས་པ་ལ་ཞི་གནས་ཟེར། དེའི་ངང་ནས་ལུང་མ་བསྟན་གྱི་ངང་དུ་འབྱམས་པ་ལྟ་བུ་མ་སོང་བར་གྲུང་ཆ་ཐོན་ཅིང་སེམས་ཁོ་རང་གི་ངོ་བོ་འདི་འདྲ་ཞེས་ངག་ཏུ་བརྗོད་མི་ཚུགས། ཡིད་ཀྱིས་བསམ་མི་ཤེས་ཤིང་གསལ་ལ་མ་འགགས་པར་རང་གི་རིག་པའི་ཤེས་པ་གསལ་ལེ་བ། མྱང་རྒྱུ་མེད་ཀྱང་མྱོང་རྒྱུ་འདྲ་བ་ཞིག་བྱུང་བ་དེ་ལ་ལྷག་མཐོང་ཟེར། དེ་གཉིས་ཀའང་སེམས་གཅིག་པུའི་ཐོག་ཏུ་ཡེ་ནས་ཚང་བ་ཡིན་ཞིང༌། དེ་ལ་ཞི་ལྷག་ཟུང་འཇུག་ཟེར་རོ། །
རྣམ་རྟོག་གང་སྐྱེས་ཀྱི་ངོ་བོ་ལ་བལྟས་ནས་རྣམ་རྟོག་སྤང་མ་དགོས། ཚུར་སྒོམ་ལ་བཅུར་མ་དགོས་པར་རྣམ་རྟོག་ལམ་མེ་བ་དེ་ཀ་ངོས་བཟུང་བྲལ་བའི་གསལ་སྟོང་རྗེན་ནེ་འདུག་པ་དེ་ལ་རྣམ་རྟོག་ཆོས་སྐུའམ། རྣམ་རྟོག་ལྷན་སྐྱེས་ཀྱི་རང་ངོ་མཐོང་ཞེས་ཟེར། ཡང་རི་དང་ཁང་ཁྱིམ་ལ་སོགས་དངོས་པོའི་སྣང་བ་གང་དང་གང་བཀྲ་ལམ་གྱིས་ཤར་བའི་ཚེ། སྣང་ཆ་དེ་ཉིད་ཡལ་བའམ་བཀག་པ་སོགས་མ་དགོས་པར་སྣང་བ་དེ་ཀ་གསལ་ལ་ངོས་བཟུང་མེད་པར། སྣང་བ་ཕྱིར་མ་ལུས། སེམས་ནང་དུ་མ་ལུས་པར་སེམས་ཁོ་རང་ཤར་བ་མ་གཏོགས་གཞན་མ་ཡིན་པས། རྨི་ལམ་གྱི་ཡུལ་སྣང་དང་དེ་མཐོང་མཁན་གྱི་ཤེས་པ་གཉིས་གཅིག་པའི་དཔེ་ལྟར་ཤེས་ན། སྣང་བ་ལྷན་སྐྱེས་ཞེས་པའམ། སྣང་སྲིད་ཆོས་སྐུར་ཤར་ཞེས་ཟེར། མདོར་ན་བདེ་གསལ་མི་རྟོག་དང༌། ཞེ་སྡང་སོགས་དུག་ལྔའི་རྣམ་རྟོག་ཅི་ཤར་ཡང༌། སྣང་བ་སོགས་ཚོགས་དྲུག་མཐའ་དག་སེམས་ཀྱི་ངོ་བོ་དང་ཁྱད་མེད་དུ་གཏན་ལ་འབེབས་དགོས་སོ། །
སྒོམ་གྱི་ནོར་ས་དང་ཤོར་གོལ་རྣམས་ངོས་བཟུང་བ་ནི། དེ་ཡང་སེམས་ཀྱི་གནས་ཆ་ཁོ་ན་ལ་གཙོ་བོར་བཟུང་ནས་ཚོགས་དྲུག་གི་སྣང་བ་ཕྲ་རགས་འགགས་ན་ནི། ཞི་གནས་འགོག་པའམ་གཏི་མུག །མ་འགགས་ཀྱང་གསལ་ཆ་མི་ཐོན་པའི་ཝལ་པོ་ལྟ་བུ་ནི་ཞི་གནས་སྟེང་པོ་ཞེས་བྱ། ཡང་མ་འགགས་ཀྱང་མ་ཚོར་མ་རིག་པའི་བཏང་སྙོམས་ལུང་མ་བསྟན་དུ་འབྱམས་པ་ནི་དུད་འགྲོ་དང་མཚུངས་སོ། །རྣམ་རྟོག་སྔ་མ་འགགས་ནས་ཕྱི་མ་མ་སྐྱེས་པའི་བར་གྱི་ཤེས་པ་ཧད་པོ་ལ་སྒོམ་དུ་བཟུང་ན་ནི་ལྷག་མཐོང་གིས་མ་ཟིན། གལ་ཏེ་ཟིན་ཡོད་ཀྱང་གང་ཤར་བསྐྱང་རྒྱུ་མེད་པས་སྒོམ་གྱི་མུ་གེ་འབྱུང༌། ཡང་སེམས་བདེ་གསལ་མི་རྟོག་པ་ལ་ལྷན་ནེ་གནས་པ་ཙམ་ལ་སྒོམ་དུ་བཟུང་ན་ནི། སྣང་བ་དང་རྣམ་རྟོག་ཐམས་ཅད་སྒོམ་གྱི་དགྲར་ལྡང་བས་དེ་ལའང་སྒོམ་གྱི་མུ་གེ་འབྱུང༌། ཡང་དུས་གསུམ་གྱི་རྣམ་རྟོག་གང་ཡང་ཡིད་ལ་མི་བྱེད་པའི་སྟོང་སང་ངེ་བ་དེ་ཁོ་ན་ནི་ཆད་པའི་མཐར་ལྷུང་བའི་སྐྱོན་ཡོད་དོ། །ཡང་ཐམས་ཅད་སྟོང་པ་ཡིན་ནམ་སྙམ་པའམ། སེམས་ཀྱི་རོལ་པ་ཡིན་ནོ་ཞེས་པའམ། གང་ཤར་སྐྱོང་བ་ཡིན་ནོ་སྙམ་པ་དང༌། ཆོས་སྐུ་ཡིན་ནོ། །ཕྱག་རྒྱ་ཆེན་པོ་ཡིན་ནོ་སྙམ་པ་ལ་སོགས་པ་ཐམས་ཅད་བློས་བྱས་དང༌། ཡིད་དཔྱོད་བཅོས་མའི་ཤེས་པ་ཡིན་པས་གོ་མི་ཆོད། ཡང་དྲན་རིག་གིས་མ་ཟིན་ཅི་ཤར་ལ་དགག་སྒྲུབ་མེད་པ་ནི་ཐ་མལ་དུ་ཤོར་བའོ། །ཡང་དྲན་པ་ཧྲིག་ཧྲིག་ཅིག་ཏུ་སྒྲིལ་བ་ནི་འཇུར་སྒོམ་ཞེས་བྱ་སྟེ་ལྷོད་ཆ་དང་རང་བབས་སྐྱོང་མ་ཤེས་པས་ཅུང་ཟད་མི་འོང་ཞིང་སྒོམ་སྐྱོན་དང་གེགས་མང་ངོ༌། །
སྒོམ་གྱི་ནོར་ས་བཞི་ནི། ཐམས་ཅད་སྟོང་པ་ཉིད་ཡིན། སྟོང་པ་ཉིད་ལ་དགེ་སྡིག་མ་གྲུབ་ཟེར་བ་ནི་ཡེ་ཤོར། དོན་སྤྱི་ཙམ་གོ་བར་ཤར་བས་ཁ་ནས་བཤད་ཤེས་ཀྱང་རང་ཐོག་ཏུ་སྐྱོང་མ་ཤེས་པ་ནི་འཕྲལ་ཤོར། དེ་ལྟར་འདི་གཉིས་ལ་སྟོང་ཉིད་གཤིས་ལ་ཤོར་བ་ཟེར་རོ། །ཡང་སྒོམ་ལ་ལམ་བྱས་ལ། འབྲས་བུ་སངས་རྒྱས་གཞན་ཞིག་ནས་ཐོབ་པར་འདོད་པ་ནི་སྐུ་གསུམ་དབྱེར་མེད་རང་ཆས་སུ་གནས་པར་མ་ཤེས་པའི་མ་རིག་པ་སྟེ་ཡེ་ཤོར། ཐ་མལ་ཤེས་པ་གང་ཤར་དྲན་རིག་གིས་སྐྱོང་བས་གོ་མི་ཆོད་ཅིང་བློ་མི་འཁེལ་བར། དེའི་ཁར་བློས་བྱས་དང་ཉམས་སྣང་ལྟ་བུ་ཞིག་འདོད་ནས་སྒོམ་པ་ནི་འཕྲལ་ཤོར་ཏེ། འདི་གཉིས་ལ་སྟོང་ཉིད་ལམ་དུ་ཤོར་བ་ཟེར་རོ། །ཡང་སྤང་བྱ་ཉོན་མོངས་དང༌། འཐོབ་བྱ་ཡེ་ཤེས་སོགས་ཐམས་ཅད་སེམས་ཁོ་རང་གཅིག་པུ་ལམ་དུ་ལྷོངས་མ་ལྷོངས་མ་གོ་བར། ཉོན་མོངས་པའི་གཉེན་པོར་སྒོམ་པར་བྱེད་པ་ནི་ཡེ་ཤོར། རྣམ་རྟོག་དང་འོག་འགྱུ་སོགས་བཤིག་ནས་སྒོམ་གྱི་ཐོག་ཏུ་ཚུར་ལོག་དགོས་པ་ནི་འཕྲལ་ཤོར་ཏེ། འདི་གཉིས་ལ་སྟོང་ཉིད་གཉེན་པོར་ཤོར་བ་ཟེར་རོ། །ཡང་ཆོས་ཐམས་ཅད་ཡེ་ནས་ཐབས་ཤེས་དབྱེར་མེད་དུ་མ་ཤེས་པར་ཐབས་བསྐྱེད་རིམ་དང་རྩོལ་བྱས་ཐམས་ཅད་ཀྱི་རྗེས་ལ་ཤེས་རབ་རྫོགས་རིམ་གྱིས་སླར་ཡང་རྒྱས་འདེབས་པ་ཡེ་ཤོར། སྒོམ་སྔོན་མ་དེ་མ་བྱུང་བས་ད་སླར་ཡག་པོ་བསྒོམ་དགོས་སྙམ་ནས་གང་བྱུང་ལམ་དུ་འཁྱེར་མ་ཤེས་པ་ནི་འཕྲལ་ཤོར་ཏེ། འདི་གཉིས་ལ་སྟོང་ཉིད་རྒྱས་འདེབས་སུ་ཤོར་བ་ཟེར་རོ། །དེས་ན་འདི་ཐམས་ཅད་སྒོམ་གྱི་ཤོར་ས་ཡིན་ནོ། །
གོལ་ས་གསུམ་ནི། བདེ་ཉམས་ལ་སྒོམ་དུ་བཟུང་ཞིང་ཆགས་ན་འདོད་ཁམས་སུ་གོལ། གསལ་ཉམས་ལ་ཞེན་ན་གཟུགས་ཁམས་སུ་གོལ། མི་རྟོག་པ་ལ་ཞེན་ན་གཟུགས་མེད་ཁམས་སུ་གོལ་ཏེ། དེ་ལྟར་འདི་གསུམ་ཀ་ལ་འཛིན་ཞེན་གྱིས་བསྐྱངས་ན་གནས་སྐབས་སུ་ཉམས་སྣང་བཟང་པོས་བཅིངས་པས་ཟས་གོས་ཀྱི་མི་དྲན་པར་ཉིན་ཞག་མང་པོ་ཏིང་ངེ་འཛིན་ལ་འཁོར་ཡུག་ཏུ་འགྲོ་བའམ་མངོན་ཤེས་དང་རྫུ་འཕྲུལ་ལྟ་བུ་འགྲུབ་པ་འབྱུང་ནའང༌། སངས་རྒྱས་ཀྱི་གོ་འཕང་ལ་ཅུང་ཟད་ཀྱང་མི་ཉེ་ཞིང་འཁོར་བར་འཁྱམས་པའི་རྒྱུ་ཁོ་ན་ཡིན་ནོ། །
མདོར་བསྡུ་ན། སྒོམ་སྐྱོན་མེད་པ་ནི། སེམས་ཀྱི་འདུག་ཚུལ་རང་བབས་ཅི་འདུག་དེ་ཀ་ལ་བཅས་བཅོས་སྤྲོ་བསྡུ་སོགས་གང་ཡང་མ་བྱས་པར་དེ་ཀ་ལ་རང་རིག་གི་དྲན་པ་མ་ཡེངས་ཙམ་དུ་སྐྱོང་བ་ལ་སྒོམ་སྐྱོང་བ་ཞེས་མིང་དུ་བཏགས་པ་མ་གཏོགས་བློས་བཅོས་ནས་བསྒོམ་རྒྱུའི་དམིགས་པ་སྤུ་ཙམ་ཡང་མི་དགོས་སོ། །དེས་ན་རང་རིག་གི་དྲན་པ་དང་ལྡན་ཕྱིན་ཆད། སེམས་ཉིད་སྟོང་སང་ངེ་འདུག་གམ། གསལ་ལམ་མེ་དང༌། རྣམ་རྟོག་འཚུབ་ཟིང་ངེ་སོགས་གང་བྱུང་རིག་པས་སྐྱོང་བས་སྒོམ་གྱི་གོ་ཆོད་ལ། དྲན་རིག་དང་མ་ལྡན་ཕྱིན་ཆད་གང་ཡིན་སྒོམ་མིན་ནོ། །དེས་ན་བྱ་བ་གཞན་དང་མ་འདྲེས་པར་འདི་ལ་ཆིག་དྲིལ་དུ་བྱས་པ་ལ་མཉམ་བཞག་ཟེར་ཞིང༌། འགྲོ་འདུག་གི་སྤྱོད་ལམ་གཞན་ལ་དྲན་རིག་གིས་སྐྱོང་བ་ལ་རྗེས་ཐོབ་ཟེར་རོ། །
ལས་དང་པོ་པ་ལ་ནམ་ཡང་ཡེངས་ཆ་ཆེ་བས་མཉམ་བཞག་ལ་གཙོ་ཆེར་བྱ། ལུས་གནད་སྐྱིལ་ཀྲུང་མཉམ་བཞག་དང༌། མིག་གནད་ཞི་བའི་ལྟ་སྟངས་དང་མི་འགལ་བར་བྱ་ཞིང༌། གོམས་པའི་དུས་ན་ནི་ལྟ་སྟངས་སོགས་མ་ལྟོས་པར་ཅི་བྱེད་སྒོམ་གྱི་ངང་དུ་མི་འབྲལ་བར་འགྱུར། སླར་ཡང་སྒོམ་ངོ་ཤེས་ཙམ་གྱིས་མི་ཆོག་མཐར་ཕྱིན་དགོས། དེ་མཐར་ཕྱིན་པར་བྱེད་པ་ལ་གདམས་ངག་གི་གནད་དང་ལྡན་དགོས་ཤིང༌། དེ་ལ་མོས་གུས་སྒོམ་གྱི་བོགས་འདོན་ཡིན་པས་ཐུན་བཞིའམ་དྲུག་ཏུ་བླ་མའི་རྣལ་འབྱོར་དང་གསོལ་འདེབས་ལ་ནན་ཏན་བྱ། ཞེན་ལོག་སྒོམ་གྱི་རྐང་པའམ་བདག་པོ་ཡིན་པས་ཚེ་འདིའི་བྱ་བྱེད་དང་སེམས་ལས། འཕྲལ་ཕུགས་ཀྱི་རྩིས་བགྲང་ཐམས་ཅད་ལིང་གིས་བསྐྱུར། དྲན་པ་སྒོམ་གྱི་དངོས་གཞི་ཡིན་པས་འགྲོ་འདུག་ཟ་ཉལ་སྨྲ་བརྗོད་ནམ་གྱི་ཚེ་ནའང་དྲན་པ་མ་ཡེངས་པ་ལ་བརྩིས་ཅན་དུ་བྱ། ཁྲེལ་ངོ་ཚ་སྒོམ་གྱི་གོ་ཆ་ཡིན་པས་གཙོ་བོར་རང་སེམས་དཔང་དུ་བཙུགས་ནས་བླ་མ་དང་མཆེད་གྲོགས་སྦྱིན་བདག་སོགས་ཀྱིས་མི་ཁྲེལ་བའི་སྤྱོད་པ་དང༌། ཚུལ་ཁྲིམས་ལ་གནས་པའི་ངང་ནས་རི་ཁྲོད་འདག་སྦྱར་སྨྲ་བཅད་གསུམ་ལ་མི་ཚེ་འཁྱོལ་བར་བྱ། སྒོམ་གྱི་ཕྲིན་ལས་བྱང་སེམས་ཡིན་པས་གཞན་ལ་ལུས་ངག་ཡིད་གསུམ་ཀའི་སྒོ་ནས་གནོད་འཚེ་སྤང་ཞིང༌། དགེ་སྦྱོར་ཅི་བྱེད་ཐམས་ཅད་མཁའ་ཁྱབ་འགྲོ་ལ་བསྔོ། མདོར་ན་བླ་མ་སངས་རྒྱས་ཀྱི་གསུང་ལ་གུས་པས་ཉན་ནས་ཉམས་ལེན་ཁ་ཞེ་མཐུན་པར་འབད་པས་ཚེ་དང་སྒྲུབ་པ་མཉམ་ཞིང༌། རབ་འཆི་ཁར་བྲོད་པ། འབྲིང་མི་འཚེར་བ། ཐ་མ་ཡང་ཤི་ཁར་མི་འགྱོད་པའི་གདེང་ཐོབ་པར་བྱའོ། །རྟགས་མཚན་དང་རྨི་ལམ་ཉམས་སོགས་ལ་ཞེན་འཛིན་བདེན་པར་བཟུང་བ་ནི་སྒོམ་ཆེན་བདུད་ཀྱིས་ཁྱེར་རྟགས་ཡིན་པར་རིག་པར་བྱ་ཞིང༌། ཁེ་གྲགས་ལོ་འདོད་རེ་དོགས་དང་མ་འདྲེས་པར་རྩེ་གཅིག་ཏུ་ཉམས་སུ་ལེན་ནུས་ན་ཉམས་རྟོགས་ལམ་རྟགས་ཡོན་ཏན་གྱི་འབྲས་བུ་འབྱུང་བ་ཆོས་ཉིད་ཡིན། རང་ཉིད་དྲོད་ཚད་མཐར་ཕྱིན་ན་གཞན་དོན་ཕྲིན་ལས་རྩོལ་མེད་དུ་འགྲུབ་པར་འགྱུར་བས། དུས་ལ་མ་བབས་པའི་གཞན་དོན་ལྟར་སྣང་གི་གཡེང་བའི་བར་ཆད་ཀྱིས་མི་ཚུགས་པར་བྱས་ལ། འབྲལ་མེད་རྩེ་གཅིག་ཏུ་ཉམས་ལེན་ལ་འབད་པར་བྱ་བ་ནི་གདམས་པའི་གནད་ཡང་དག་པའོ། །འདིའང་སྐྱབས་རྗེ་ཁྲིད་དཔོན་རིན་པོ་ཆེའི་ཞལ་གསུང་ངོ༌།། །།
༄༅། །དཔལ་འབྲུག་པའི་ལམ་རིམ་སྨོན་ལམ་རྡོ་རྗེའི་རྒྱ་མདུད་ཅེས་བྱ་བ་བཞུགས་སོ། །
༈ དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་མགོན་བླ་མ་དམ་པའི་ཞབས་ལ་ཕྱག་འཚལ་ཞིང་གསོལ་བ་འདེབས་སོ་བྱིན་གྱིས་བརླབ་ཏུ་གསོལ། མི་ངའི་སྐྱེ་བ་ནས་སྐྱེ་བ་ཚེ་རབས་ནས་ཚེ་རབས་ཐམས་ཅད་དུ་དལ་འབྱོར་གྱི་ཆོས་བཅོ་བརྒྱད་ཚང་བའི་མི་ལུས་རིན་པོ་ཆེ་ཐོབ་ཅིང་ཤེས་བྱའི་གནས་མཐའ་དག་བདེ་བླག་ཏུ་རྟོགས་ནུས་པའི་བློ་གྲོས་དང་ལྡན་པར་གྱུར་ཅིག །སྐྱེས་མ་ཐག་ཏུ་དད་པས་ཀུན་ནས་བསླངས་ཏེ་དཀོན་མཆོག་གསུམ་གྱི་སྐྱབས་འོག་ཏུ་འཇུག་ཅིང་བློ་ཆོས་སུ་འགྲོ་བ་སྐྱེས་བུ་ཆུང་ངུའི་ལམ་ལ་འཇུག་པར་བྱེད་དེ་ཐར་པའི་སྣོད་རུང་དུ་འགྱུར་བར་ཤོག་ཅིག གཞོན་ནུའི་དུས་ནས་ལྔ་ཕྲུགས་ཉེར་གཅིག་གི་ཡོན་ཏན་དང་ལྡན་པའི་མཁན་སློབ་དགེ་འདུན་གྱི་སྤྱན་སྔར་ངེས་པར་འབྱུང་བའི་ཀུན་ནས་བསླངས་ཏེ་ཚིགས་གསུམ་རིམ་པར་ནོད་ཅིང་ལྟུང་བ་འབྱུང་བའི་སྒོ་བཞི་བསྡམས་ནས་བསླབ་པ་གསུམ་ཡོངས་སུ་སྦྱོང་བའི་ཆོ་གས་སྐྱེས་བུ་འབྲིང་གི་ལམ་ལ་འགྲུབ་པར་བྱེད་དེ་ཐར་པའི་རྒྱལ་མཚན་བརྟན་པར་གྱུར་ཅིག །མི་རིང་བར་བྱམས་སྙིང་རྗེ་བྱང་ཆུབ་སེམས་ཀྱིས་ཐུགས་རྒྱུད་འབྱོངས་པའི་དགེ་བའི་བཤེས་དང་མཇལ་ཏེ་ཐོས་བསམ་གྱིས་སྒྲོ་འདོགས་ཆོད་ནས་བསམ་པ་བྱང་ཆུབ་མཆོག་ཏུ་སེམས་བསྐྱེད་དེ་བདག་གཞན་མཉམ་བརྗེ་བསྒོམས་ནས། སྦྱོར་བ་ཕྱིན་དྲུག་བསྡུ་བཞི་དང་ཞི་ལྷག་ཟུང་འབྲེལ་གྱི་སྒོ་ནས་སྐྱེས་བུ་ཆེན་པོའི་ལམ་ལ་སློབ་པར་བྱས་ཏེ་རྣམ་པ་ཐམས་ཅད་མཁྱེན་པའི་གོ་འཕང་ཐོབ་པར་གྱུར་ཅིག །རྡོ་རྗེ་སློབ་དཔོན་མཚན་ལྡན་གྱི་གདུལ་བྱར་གྱུར་ནས་དབང་གིས་སྨིན་ཅིང་དམ་ཚིག་ལས་མི་འདའ་བར་བསྐྱེད་རྫོགས་ཟུང་འཇུག་གི་སྒོ་ནས་སྐྱེས་བུ་ཆེན་པོའི་མཆོག་གི་ལམ་ཟབ་ཉམས་འོག་ཏུ་ཆུད་པར་བྱས་ཏེ་གྲུབ་གཉིས་ལ་ཅི་དགར་སྤྱོད་པའི་སྐལ་པ་དང་ལྡན་པར་གྱུར་ཅིག །ཁྱད་པར་དུ་ཡང་བླ་མ་ལ་སངས་རྒྱས་དངོས་སུ་མཐོང་བའི་མོས་གུས་ཀྱིས་ཕྱག་ཆེན་ལྟ་བའི་ནམ་འཕང་ཅིག་ཅར་དུ་ཆོད་དེ་རྡོ་རྗེ་འཆང་གི་རྒྱལ་ཐབས་ལ་མངའ་དབང་བསྒྱུར་བ་གྲུབ་ཆེན་ཏིལླི་པ་དང་པཎ་ཆེན་ནཱ་རོ་པ་ལྟ་བུར་འགྱུར་བར་ཤོག་ཅིག །རྡོ་རྗེའི་ལུས་ལ་རླུང་སེམས་ཀྱི་རྟེན་འབྲེལ་གནད་དུ་བསྣུན་ནས་ཐབས་ལམ་ནཱ་རོའི་ཆོསདྲུག་སྒོམ་པའི་རྒྱལ་ས་ཟིན་ཏེ་ཟུང་འཇུག་ཆེན་པོའི་འབྱོར་པས་ཕྱུག་པ་སྐྱེས་མཆོག་མར་མི་དྭགས་གསུམ་དང་བདེ་གཤེགས་ཕག་མོ་གྲུ་པ་ལྟ་བུར་འགྱུར་བར་ཤོག་ཅིག །རྐྱེན་བཟང་ངན་ཐམས་ཅད་ལམ་དུ་ཁྱེར་ནས་རོ་སྙོམས་ཀྱི་སྤྱོད་པ་ཚད་དུ་ཕྱིན་ཏེ་ཕྱོགས་ལས་རྣམ་རྒྱལ་གྱི་བརྟུལ་ཞུགས་བརྙེས་པ་གྲུབ་ཆེན་གླིང་རས་དང་འགྲོ་མགོན་རྒྱ་རས་ལྟ་བུར་འགྱུར་བར་ཤོག་ཅིག །དམ་པའི་ཆོས་ཐམས་ཅད་ཀྱི་སྙིང་པོ་རྟེན་འབྲེལ་རབས་བདུན་མའི་ཉམས་ལེན་མཐར་ཕྱིན་ནས་ཇི་ལྟ་བའི་གནས་ལུགས་མངོན་དུ་གྱུར་ཅིང་ཇི་སྙེད་པའི་རྟེན་འབྲེལ་འཆར་ནས་འབྲས་བུ་རང་ལས་རྙེད་པ་རྒྱལ་བ་ལོ་རས་པ་དང་ཆོས་རྗེ་རྒོད་ཚང་པ་ལྟ་བུར་འགྱུར་བར་ཤོག་ཅིག །མཉམ་ཉིད་ཁྱབ་གདལ་ཆེན་པོའི་མོས་གུས་ཀྱིས་ལམ་ཟབ་པ་ཐམས་ཅད་ཀྱི་མཐར་ཐུག་བླ་མའི་སྒྲུབ་པ་མཐར་ཕྱིན་ནས་རང་དོན་དུ་ཁ་སྦྱོར་ཡན་ལག་བདུན་དང་ལྡན་པའི་རྡོ་རྗེ་འཆང་ཆེན་པོའིའགོ་འཕང་ཚེ་འདིར་ཐོབ་ཅིང༌། གཞན་དོན་དུ་གཟུགས་སྐུ་རྣམ་པ་གཉིས་ཀྱི་སྒོ་ནས་བསྟན་འགྲོའི་དོན་རྒྱ་ནམ་མཁའ་དང་མཉམ་པ་དུས་འཁོར་བ་མ་སྟོངས་ཀྱི་བར་དུ་བྱེད་ནུས་པར་ཤོག་ཅིག །མདོར་ན་དཀོན་མཆོག་རྩ་གསུམ་བདེན་པའི་མཐུ་དང་ཆོས་ཉིད་འགྱུར་བ་མེད་ཅིང་ཆོས་ཅན་རྒྱུ་འབྲས་བསླུ་མེད་བདེན་པའི་སྟོབས་ཀྱིས་བདག་གི་སྔོན་བྱོན་གོང་མ་རྣམས་ཀྱི་རྗེས་སུ་ཇི་ལྟར་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག །ཅེས་པ་འདིའང་ཤཱཀྱའི་དགེ་སློང་ཡོན་ཏན་འོད་ཀྱི་རང་གི་སྨོན་ཚིག་ཏུ་བྲིསཔ་དགེའོ།། །།
༈ འཁོར་ལོ་གསུམ་གྱི་བསྟན་པ་རྒྱས་པའི་སྨོན་ལམ་ནི། ༈ དུས་གསུམ་གྱི་རྒྱལ་བ་ཐམས་ཅད་ཀྱི་མཁྱེན་བརྩེ་མ་ལུས་པ་གཅིག་ཏུ་བསྡུས་པའི་བདག་ཉིད་འཕགས་པ་སྤྱན་རས་གཟིགས་དབང་ཕྱུག་ཡེ་ཤེས་རྡོ་རྗེ་ཞེས་ས་གསུམ་ན་སྙན་པར་གྲགས་པ་གང་གི་ཞབས་ཀྱི་པདྨོ་དྲི་མ་མེད་པ་ལ་ཡན་ལག་མཆོག་གིས་བཏུགས་ཏེ་དུས་དང་རྣམ་པ་ཐམས་ཅད་པར་གུས་པས་ཕྱག་འཚལ་ཞིང་སྐྱབས་སུ་མཆིའོ། །
ཕུན་ཚོགས་དགེ་ལེགས་བྱེ་བས་རབ་བསྐྲུན་ཞིང༌། །རྒྱ་ཆེན་ཡོན་ཏན་ཕུང་པོའི་གཏེར་གྱུར་པའི། །འཇིག་རྟེན་དབང་ཕྱུག་དཔལ་ལྡན་འབྲུག་པ་ཡི། །འཁོར་ལོ་གསུམ་གྱི་བསྟན་པ་རྒྱས་གྱུར་ཅིག །མི་བཟད་བདུད་ཀྱི་དགྲ་ཐབས་བཟློག་དཀའ་བ༑ །སྙིང་སྟོབས་མཚོན་ཆ་རྣོན་པོས་ལེགས་འཇོམས་པའི། །ཕན་བདེའི་དཔུང་ཆེན་དཔལ་ལྡན་འབྲུག་པ་ཡི། །འཁོར་ལོ་གསུམ་གྱི་བསྟན་པ་རྒྱས་གྱུར་ཅིག །ཉི་འོད་ལན་བརྒྱར་འཐུང་བའི་པདྨོ་བཞིན། །ཡོན་ཏན་བདུད་རྩིའི་ཚོགས་ཀུན་རབ་རྒྱས་པས། །ཉོན་མོངས་གདུང་སེལ་དཔལ་ལྡན་འབྲུག་པ་ཡི། །འཁོར་ལོ་གསུམ་གྱི་བསྟན་པ་རྒྱས་གྱུར་ཅིག །ཞི་སྐུ་བསམ་གྱིས་མི་ཁྱབ་གསལ་གནས་ལས། །གཟུགས་སྐུའི་འོད་ཀྱིས་འགྲོ་བློའི་མུན་སེལ་བའི། །བསྟན་པའི་གཉེན་གཅིག་དཔལ་ལྡན་འབྲུག་པ་ཡི། །འཁོར་ལོ་གསུམ་གྱི་? མཁྱེན་རབ་ཐུགས་རྗེའི་ཆ་ཤས་ཡོངས་རྫོགས་པས། །རྨད་བྱུང་ནུས་པའི་འོད་དཀར་འབུམ་ཕྲག་ཅན། །རྒྱུ་སྐར་དབང་པོ་དཔལ་ལྡན་འབྲུག? འཁོར་ལོ་གསུམ་གྱི་? སྟོབས་བཅུའི་ལུས་གྲིམས་མི་འཇིགས་མཆེ་བ་བཞི། །མ་འདྲེས་ཆོས་ཀྱི་རལ་བས་རབ་མཛེས་པའི། །སྨྲ་བའི་སེངྒེ་དཔལ་ལྡན་འབྲུག? འཁོར་ལོ་གསུམ་གྱི་? ཚོགས་གཉིས་རྩ་བ་རབ་བརྟན་ཕར་ཕྱིན་བཅུའི། །ཡལ་གའི་ཁྱོན་ཡངས་སྐུ་གསུམ་འབྲས་ཕྱུག་པའི། །དཔག་བསམ་དཔང་པོ་དཔལ་ལྡན་འབྲུག? འཁོར་ལོ་གསུམ་གྱི་? གདོང་བཞི་ཉེ་དབང་མིག་སྟོང་དྲེགས་པའི་ཚོགས། །གྲགས་པ་འཆི་མེད་རྔ་ཡིས་ཟིལ་མནན་པའི། །སྙན་པས་ཀུན་ཁྱབ་དཔལ་ལྡན་འབྲུག? འཁོར་ལོ་གསུམ་གྱི་? གཅིག་ཆར་མངོན་མཐོ་ངེས་ལེགས་དཔལ་ཡོན་གྱི། །སྤྱོད་ཡུལ་གནས་པའི་བསམ་པ་རྫོགས་བྱེད་པས། །འཕོངས་པ་ཀུན་སེལ་དཔལ་ལྡན་འབྲུག? འཁོར་ལོ་གསུམ་གྱི་? ཆོས་ཕུང་བྱེ་བའི་ཆུ་ཀླུང་མངོན་འབབ་ཅིང༌། །ཐེག་གསུམ་ནོར་བུའི་ཚོགས་ཀྱི་ཡོངས་གཏམས་པའི། །རིན་ཆེན་འབྱུང་གནས་དཔལ་ལྡན་འབྲུག? འཁོར་ལོ་གསུམ་ གྱི་? ལེགས་བཤད་ཟེར་གྱིས་འཇིག་རྟེན་ཡོངས་འགེངས་པས། །ཟླ་ཉི་སྐྱེངས་ཏེ་སྐབས་གསུམ་ལམ་འབྲོས་པའི། །ལུས་ཅན་མིག་མཆོག་དཔལ་ལྡན་འབྲུག? འཁོར་ལོ་གསུམ་གྱི་? བརྒྱད་ཁྲི་བཞི་སྟོང་ཆོས་ཀྱི་ཆར་ཆེན་པོས། །འགྲོ་ལ་དགེ་བའི་ལོ་ཏོག་སྨིན་བྱེད་པའི། །ཐུགས་རྗེའི་ཆུ་འཛིན་དཔལ་ལྡན་འབྲུག་པ་ཡི། །འཁོར་ལོ་གསུམ་གྱི་བསྟན་པ་རྒྱས་གྱུར་ཅིག །ཁྱོད་ལ་བསྟོད་པའི་དགེ་བ་གང་ཐོབ་པས། །འགྲོ་འདིས་ཡོན་ཏན་མཐའ་ཡས་མགོན་པོ་རྣམས། །མཐོང་ནས་ཆོས་སྤྱན་དྲི་མེད་རབ་སྐྱེས་ཏེ། །བྱང་ཆུབ་དམ་པ་མྱུར་དུ་ཐོབ་པར་ཤོག །མགོན་པོ་ཁྱོད་ཀྱི་གསུང་རབ་རྟག་ཉན་ཞིང༌། །དད་ཅིང་བརྩོན་པས་བྱང་ཆུབ་ལམ་ཐམས་ཅད། །རྫོགས་དང་རྒྱལ་བའི་ཞིང་ཀུན་སྦྱོང་བྱེད་ཅིང༌། །སེམས་ཅན་ཐམས་ཅད་སྨིན་མཛད་ཉིད་གྱུར་ཅིག །ཅེས་པ་འདི་ཉིད་ཅོག་པུ་བ་གཡའ་བཟང་པས་བསྐུལ་ངོར་ཤཱཀྱའི་དགེ་སློང་མི་ཕམ་པདྨ་དཀར་པོས་ཤར་ཀོང་པོའི་སའི་ཆ་རྡོ་གཞོང་དང་ཉེ་བའི་སྒང་དུ་སྦྱར་བའོ།། །།
པར་བྱང་སྨོན་ཚིག་ནི།
༈ དགེ་བ་འདིས་མཚོན་དུས་གསུམ་བསགས་ཡོད་མཐུས། །ཡངས་པའི་མཁའ་ལ་ཉི་ཟླའི་དཀྱིལ་འཁོར་བཞིན། །རྒྱལ་བསྟན་ཡོངས་དང་རྗེ་བཙུན་རས་པའི་བསྟན། །འཛམ་གླིང་མཐའ་གྲུར་གསལ་བཞིན་འབར་གྱུར་ཅིག །བསྟན་འཛིན་མཆོག་རྣམས་རྡོ་རྗེའི་ལྷུན་པོ་ལྟར། །ཞབས་པད་བརྟན་ཅིང་མཛད་ཕྲིན་རྒྱས་པ་དང༌། །ཕ་མ་འགྲོ་རྣམས་རྡོ་རྗེ་འཆང་ཆེན་པོའི། །གསང་གསུམ་དབྱེར་མེད་མངོན་པར་སངས་རྒྱས་ཤོག །
ཅེས་པར་བྱང་སྨོན་ཚིག་འདི་བཞིན་༧སྐྱབས་རྗེ་ཐུགས་སྲས་རིན་པོ་ཆེ་གོང་མའི་གསུང་བྱིན་རླབས་ཅན་ལགས་སོ།། སརྦ་མངྒ་ལཾ།། །།
